# คดีว่าที่รัฐมนตรี ตรวจสอบเสร็จแล้ว

**ID:** 19185
**Slug:** nacc-30aug2024
**Published At:** 2024-08-30 12:03:59
**Locale:** th
**Excerpt:** ‘ป.ป.ช.’ ตรวจสอบคดีว่าที่ รมต.เรียบร้อยและส่งกลับแล้ว
**Category:** การเมือง, politics, การเมืองระดับชาติ, national
**Tags:** 

## Highlights
- ‘ป.ป.ช.’ ตรวจสอบคดีว่าที่ รมต.เรียบร้อยและส่งกลับแล้ว ชี้แค่แจ้งรายละเอียด ไม่มีอำนาจวินิจฉัย   ขอไม่เผยใครถูกดำเนินคดีบ้าง 
- เผย ทวงวงจรปิดชั้น 14 นานแล้วแต่ยังไม่ได้ ไม่รับปากเชิญ ‘เสรีพิศุทธ์’ เป็นพยานปมเข้าเยี่ยมทักษิณ ยัน ‘อิ๊งค์’ โอนหุ้นหลายบริษัทหลังโปรดเกล้าฯ ทำได้ตามกรอบเวลากฎหมาย 
- ‘รองเลขา ป.ป.ช.’ ระบุ ทยอยเรียก 44 สส.แจงปมร่วมลงชื่อแก้ ม.112 แต่ยังไม่แจ้งข้อกล่าวหา ต้องดูพฤติการณ์รายบุคคล ยันเร่งดำเนินการ 

## Content

นิวัติไชย เกษมมงคล เลขาธิการคณะกรรมการ ป.ป.ช. เปิดเผยถึงความคืบหน้าการตรวจสอบกรณีทักษิณ ชินวัตร รักษาตัวที่ชั้น 14 รพ.ตำรวจ ระบุว่า ขณะนี้ ป.ป.ช. ตรวจสอบไปเยอะแล้ว มีข้อมูลมาพอสมควร เดี๋ยวจะมีการสรุปว่า มีมูลในการไต่สวนได้หรือไม่ ส่วนหลักฐานภาพวรจรปิดในชั้น 14 ทาง ป.ป.ช. ได้ขอไปนานแล้ว แต่ยังไม่ได้ ซึ่ง ป.ป.ช. ได้ประสานกับเจ้าหน้าที่กรมราชทัณฑ์และ รพ.ตำรวจ อยู่ตลอด ทั้งนี้อาจจะต้องเข้าไปตรวจสอบว่ามีภาพกล้องวงจรปิดหรือไม่ หากมีแล้วใช้ได้หรือไม่ รวมถึง ป.ป.ช.ได้ขอข้อมูลเวชระเบียนของนายทักษิณ และข้อมูลอื่นๆ ไปอีกหลายเรื่อง แต่ยังได้มาไม่ครบ 

นิวัติไชย ย้ำว่า กฎหมายให้อำนาจ ป.ป.ช.ในการตรวจสอบ หากไม่ได้รับความร่วมมือ ป.ป.ช.ก็มีสิทธิ์เข้าไปตรวจสอบถึงเหตุผลว่า ทำไมจึงไม่ให้ และมีข้อเท็จจริงอย่างไร ตามหลักการหน่วยงานนั้นต้องชี้แจง เป็นไปตามระเบียบการทำงานของหน่วยงาน

ส่วนกรณี พล.ต.อ.เสรีพิศุทธ์ เตมียเวส ออกมาเปิดเผยรายละเอียดถึงการไปเยี่ยมทักษิณที่ชั้น 14 จำเป็นต้องเชิญมาเป็นพยานหรือไม่ นิวัติไชย กล่าวว่า ต้องดูว่าการจะเชิญนั้น จะสอบถามในเรื่องอะไร และมีความจำเป็นจะต้องเชิญมาหรือไม่ ซึ่งต้องให้เจ้าหน้าที่พิจารณา เรื่องนี้ยังไม่สามารถตอบได้ อย่างไรก็ตาม เป็นหน้าที่ของเจ้าหน้าที่พิจารณาว่ามีความจำเป็นหรือไม่ การเชิญมาให้ข้อมูลนั้นมีน้ำหนักหรือไม่ ไม่เช่นนั้นทุกคนบอกว่าให้เชิญใครมา ก็ต้องเชิญมาหมด ต้องพิจารณาน้ำหนักและข้อเท็จจริงที่เพียงพอ เพราะหากมีการฟ้องร้องทางคดีจะต้องนำไปเป็นพยานและหลักฐานด้วย

สำหรับผลสอบของกรรมการสิทธิมนุษยชน (กสม.) ที่พบว่า ทักษิณได้รับสิทธิการรักษาพยาบาลดีกว่าผู้ต้องขังรายอื่นที่มีการส่งเรื่องต่อให้กับ ป.ป.ช. นั้น นิวัติไชย กล่าวว่า ได้รับข้อเสนอของ กสม. แล้ว จะนำมาพิจารณาเป็นความเห็นประกอบ เป็นไปตามหน้าที่ขององค์กรอิสระตามรัฐธรรมนูญ ส่วนกรอบเวลาในการดำเนินงานสอบสวนเรื่องนี้ จะต้องดูข้อเท็จจริงที่ได้รับว่าได้ข้อมูลครบถ้วนหรือไม่

เมื่อถามว่า กรณี แพทองธาร ชินวัตร ถือหุ้นบริษัทต่างๆ มีคนไปร้องบ้างหรือไม่ นิวัติไชย ระบุว่า ยังไม่มีใครร้องมา เรื่องนี้ต้องพิจารณาด้วยว่าอยู่ในอำนาจของ ป.ป.ช. ที่จะทำการตรวจสอบหรือไม่ เช่น มีการกระทำผิดต่อตำแหน่ง ฝ่าฝืนจริยธรรม หรือครอบครองหุ้นเกินกว่าที่กฎหมายกำหนด หรือไม่ การเซ็นโอนหุ้นของผู้ที่ได้รับตำแหน่งทางการเมือง สามารถทำได้หลังถวายสัตย์ปฏิญาณตนภายใน 15 วันก็ได้ ไม่จำเป็นจะต้องโอนหุ้นก่อนได้รับการโปรดเกล้าฯ เป็นไปตาม พ.ร.บ.หุ้น ซึ่งการถือครองหุ้นหลังจากดำรงตำแหน่งแล้ว ก็ยังสามารถถือครองได้ไม่เกิน 5 เปอร์เซ็นต์ ถ้าเกินจากนั้นต้องดำเนินการให้นิติบุคคลเป็นผู้จัดการ 

ส่วนการเซ็นโอนหุ้นของ น.ส.แพทองธาร ชินวัตร ในการโอนหุ้น หากดำเนินการในช่วงนี้ถือว่ายังอยู่ในกรอบของกฏหมายหรือไม่ นิวัติไชย บอกว่า อันนี้ต้องไปพิจารณา

เลขาธิการ ป.ป.ช. ยังเผยความคืบหน้าการตรวจสอบคุณสมบัติรัฐมนตรี ที่สำนักงานเลขาธิการคณะรัฐมนตรีส่งมาให้ ป.ป.ช.ตรวจสอบว่า ป.ป.ช.เป็นแค่ส่วนหนึ่ง ที่สำนักเลขาธิการคณะรัฐมนตรีส่งมาสอบถาม ซึ่งเราก็จะรายงานว่า มีเรื่องที่อยู่ระหว่างการตรวจสอบหรือไม่  แต่จะขาดคุณสมบัติหรือไม่อย่างไร เป็นเรื่องของข้อกฎหมาย เรื่องคุณสมบัติและลักษณะต้องห้าม การดำรงตำแหน่งรัฐมนตรี ไม่เกี่ยวข้องกับ ป.ป.ช. ทั้งนี้ รายชื่อที่ส่งมาให้ตรวจสอบ เป็นการระบุรายบุคคล และลงเอกสารว่าเป็นความลับ จึงไม่สามารถเปิดเผยได้ 

ส่วนที่ตรวจสอบนั้น พบบุคคลมีปัญหาหรือไม่ นิวัติไชย กล่าวว่า ป.ป.ช.ไม่ได้มีหน้าที่วินิจฉัย ระบุเพียงแค่ว่ามีเรื่องที่อยู่ระหว่างการพิจารณาหรือไม่  และเขากระทำความผิดตามข้อกล่าวหาหรือไม่      หรือคณะกรรมการ ป.ป.ช.ยังไม่ได้ชี้มูล  รวมไปถึงแจ้งว่าศาลยังไม่ได้พิจารณาคดี ซึ่งมีความจำเป็นต้องแยกแยะ เพราะใครก็สามารถที่จะถูกร้องมาที่ ป.ป.ช.ได้ หากตรวจสอบแล้วไม่มีมูลความผิด ก็ถือว่า ไม่ใช่ผู้ที่กระทำความผิด ดังนั้น จึงเป็นฐานข้อมูลที่เราแจ้งให้ทราบ ส่วนจะนำข้อมูลไปใช้ ก็เป็นอำนาจของหน่วยงานที่เกี่ยวข้อง ซึ่งเป็นแค่การแจ้งรายละเอียด ป.ป.ช.ไม่มีหน้าที่พิจารณา ถามมาอย่างไร ก็ตอบไปอย่างนั้น และเขาบอกให้ลับที่สุด จึงขออนุญาตไม่บอกว่า บุคคลที่สอบถามมามีใครมีคดีอยู่ที่ ป.ป.ช.บ้าง ซึ่งขณะนี้ได้ตอบไปทั้งหมดแล้ว

ด้าน สาโรจน์ พึงรำพรรณ รองเลขาธิการ ป.ป.ช. กล่าวถึงความคืบหน้าการพิจารณาคำร้องให้ตรวจสอบจริยธรรม 44 สส.อดีตพรรคก้าวไกลที่ร่วมลงชื่อแก้ไขประมวลกฎหมายอาญา มาตรา 112 ว่า ป.ป.ช.ได้ตั้งคณะกรรมการไต่สวน และอยู่ในระหว่างการรวบรวมพยานหลักฐาน โดยได้เชิญผู้ที่เกี่ยวข้อง 44 สส. และพยานบุคคลมาให้ถ้อยคำ เป็นกระบวนการไต่สวนตามปกติ หลังจากมีการไต่สวนเสร็จสิ้นแล้วก็จะพิจารณารวบรวมพยานหลักฐานว่ามีบุคคลใด มีพยานหลักฐานเพียงพอที่จะแจ้งข้อกล่าวหา ซึ่งขณะนี้ได้ทยอยเรียก สส.มาให้ถ้อยคำแลัว แต่ยังไม่แจ้งข้อกล่าวหาบุคคลใด 

ส่วนกรอบระยะเวลาในการดำเนินการจะต้องขึ้นอยู่กับพยานหลักฐาน ซึ่งตามกรอบของกฎหมายจะต้องดำเนินการให้แล้วเสร็จภายใน 2 ปี แต่ ป.ป.ช.คงไม่รอ 

ทั้งนี้ จะนำคำวินิจฉัยของศาลรัฐธรรมนูญมาเป็นส่วนประกอบในการพิจารณาคดีหรือไม่นั้น ยืนยันว่า ไม่ว่าพยานหลักฐาน เอกสารใดๆ รวมทั้งคำวินิจฉัยของศาลรัฐธรรมนูญก็จะนำมาเป็นส่วนประกอบในการพิจารณาพิจารณา  ซึ่งการตรวจสอบในเรื่องของการฝ่าฝืนจริยธรรม ก็จะต้องดูพฤติการณ์ประกอบหลายอย่าง ดังนั้นอะไรที่เป็นประโยชน์ ก็จะนำมาพิจารณาทั้งหมด โดยหลักการพิจารณาในเรื่องของการฝ่าฝืนมาตรฐานจริยธรรม ก็จะต้องพิจารณาเป็นรายบุคคลเป็นหลัก

## Credit
- กองบรรณาธิการ SPACEBAR


========================================

# สุชาติ ชูพาณิชย์เชิงรุก เน้น 3 เสา เคลื่อน ศก.ภูมิภาค

**ID:** 19184
**Slug:** asia-economic-forum-2024
**Published At:** 2024-08-30 12:00:43
**Locale:** th
**Excerpt:** ‘สุชาติ’ ขึ้นเวที Asia Economic Forum 2024 ชูนโยบาย พาณิชย์เชิงรุก เสริมสร้างความสามารถในการแข่งขันทางการค้า เน้น 3 เสาหลักพาไทย ขับเคลื่อนเศรษฐกิจของภูมิภาคเอเชีย
**Category:** ธุรกิจ-เศรษฐกิจ, business, เศรษฐกิจ, economics
**Tags:** 

## Highlights
- ‘สุชาติ’ ขึ้นเวที Asia Economic Forum 2024
- ชูนโยบาย พาณิชย์เชิงรุก เสริมสร้างความสามารถในการแข่งขันทางการค้า
- เน้น 3 เสาหลักพาไทย ขับเคลื่อนเศรษฐกิจของภูมิภาคเอเชีย

## Content

**นายสุชาติ ชมกลิ่น รัฐมนตรีช่วยว่าการกระทรวงพาณิชย์** เผยภายหลังเปิดงาน Asia Economic Forum 2024 (AEF 2024) ว่า ในปีนี้ ประเทศไทยได้เป็นเจ้าภาพจัดงาน Asia Economic Forum ซึ่งเป็นงานระดับนานาชาติทั้งภาครัฐและเอกชน ที่จัดขึ้นมาอย่างต่อเนื่อง และมีบทบาทในการส่งเสริมปฏิสัมพันธ์ระหว่างนักธุรกิจชั้นนำจากบริษัทต่าง ๆ ทั่วเอเชีย จึงใช้โอกาสนี้เน้นย้ำถึงนโยบาย พาณิชย์เชิงรุกเพื่อเสริมสร้างความสามารถในการแข่งขันทางการค้า ภายใต้ 3 เสาหลัก ในการขับเคลื่อนเศรษฐกิจในภูมิภาคและเสริมขีดความสามารถในการแข่งขันให้ผู้ประกอบการปรับตัวในโลกการค้ายุคใหม่ ได้แก่ การลดภาระและต้นทุนของทั้งผู้ผลิตและผู้บริโภค การอำนวยความสะดวกทางการค้า และการมุ่งเน้นการสร้างโอกาสทั้งตลาดออฟไลน์และออนไลน์

นายสุชาติ ยังชี้ให้เห็นถึงความสำคัญของการนำเทคโนโลยีและนวัตกรรมมาปรับใช้ในธุรกิจ คำนึงถึงการดำเนินธุรกิจอย่างยั่งยืนและเป็นมิตรต่อสิ่งแวดล้อม ที่ปัจจุบันโลกธุรกิจกำลังเผชิญกับความซับซ้อนซึ่งเปลี่ยนแปลงไปอย่างรวดเร็ว เศรษฐกิจของภูมิภาคเอเชียจึงต้องปรับตัว และร่วมมือกันทั้งภาครัฐและภาคเอกชนในการขับเคลื่อนเศรษฐกิจให้เต็มประสิทธิภาพยิ่งขึ้น

งาน Asia Economic Forum จัดโดย Enterprise Asia ซึ่งเป็นองค์กรเอกชน ก่อตั้งขึ้นเมื่อปี 2549 มีเป้าหมายสนับสนุนการพัฒนาของผู้ประกอบการเอกชนทั่วทั้งภูมิภาคเอเชีย เพื่อความยั่งยืนทั้งทางด้านเศรษฐกิจและสังคม โดยมีเครือข่ายพันธมิตร 19 ประเทศทั่วภูมิภาคเอเชีย สำหรับในปีนี้จะมีการเสวนาในประเด็นเศรษฐกิจใหม่ ๆ เช่น การพัฒนาองค์กรอย่างยั่งยืนภายใต้แนวคิดสิ่งแวดล้อม สังคม และการกำกับดูแล (ESG) การดำเนินธุรกิจในยุคเทคโนโลยีปัญญาประดิษฐ์ (AI) และการส่งเสริมความร่วมมือระหว่าง StartUps กับบริษัทชั้นนำ โดยมีวิทยากร ผู้นำองค์กร และนักธุรกิจชั้นนำทั้งไทยและต่างประเทศเข้าร่วมงานดังกล่าว

## Credit
- กองบรรณาธิการ SPACEBAR


========================================

# ‘เสรีพิศุทธ์’ สยบข่าวลือนั่ง ‘รองนายกฯ’ ย้ำจุดยืนเป็นฝ่ายค้าน

**ID:** 19183
**Slug:** sereepisutht-30-aug-24-part1
**Published At:** 2024-08-30 11:30:42
**Locale:** th
**Excerpt:** ‘เสรีพิศุทธ์’ สยบข่าวลือนั่งเก้าอี้ ‘รองนายกฯ’  ร่วม ‘ครม.อิ๊งค์ 1’ ยันจุดยืนเป็นฝ่ายค้านอิสระ ลั่นต่อให้ติดต่อมาก็ไม่สน! 
**Category:** การเมือง, politics, การเมืองระดับชาติ, national
**Tags:** 

## Highlights
- ‘เสรีพิศุทธ์’ สยบข่าวลือนั่งเก้าอี้ ‘รองนายกฯ’  ร่วม ‘ครม.อิ๊งค์ 1’ ยันจุดยืนเป็นฝ่ายค้านอิสระ ลั่นต่อให้ติดต่อมาก็ไม่สน! 

## Content

หลังวานนี้ (29 ส.ค.) **พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย** ออกประกาศถอนตัวจากพรรคร่วม พร้อมเปิดศึกตัดสัมพันธ์ 51 ปี กับ **ทักษิณ ชินวัตร** เปิดแชทลับชั้น 14 ขณะที่ อดิศร เพียงเกษ สส.พรรคเพื่อไทย ได้ออกมาพูดในทำนองว่า เหตุผลของการถอนตัวครั้งนี้ มีคนพูดว่าเกิดจากท่านไม่ได้เป็นรองนายกฯ ดูแลยาเสพติด แต่ส่วนตัวก็ไม่เชื่อเพราะโผ ครม. ยังไม่เสร็จสิ้น 

ล่าสุดวันนี้ (30 ส.ค.) **พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย** ได้ออกมาปฏิเสธกระแสข่าวดังกล่าว ยืนยันว่า ไม่มีการติดต่อทาบทามมา และ**ต่อให้ติดต่อมาก็ไม่สนใจ** พร้อมยืนยันในจุดยืนว่าได้ถอนตัวออกจากพรรคร่วมรัฐบาลแล้ว และมาทำหน้าที่เป็นพรรคฝ่ายค้านอิสระ เพื่อตรวจสอบถ่วงดุลรัฐบาล รวมถึงเชื่อว่า รัฐบาลของ **แพทองธาร ชินวัตร** จะไม่ติดต่อมาเช่นกัน เพราะเลยช่วงการพูดคุย การจัดตั้ง ครม. มาแล้ว

## Credit
- กองบรรณาธิการ SPACEBAR


========================================

# อังกฤษเตือนนักท่องเที่ยวอย่าลักลอบขนกัญชาจากไทยเข้าประเทศ! เสี่ยงคุก 14 ปี 

**ID:** 19181
**Slug:** stop-bringing-weed-from-thailand-britain-warns-travellers
**Published At:** 2024-08-30 11:20:03
**Locale:** th
**Excerpt:** อังกฤษเตือนนักท่องเที่ยวอย่าลักลอบขนกัญชาจากไทยเข้าประเทศ เสี่ยงคุก 14 ปี หลังพบว่ามีการลักลอบใส่กระเป๋าเดินทางขนเข้าประเทศมากขึ้น 
**Category:** ต่างประเทศ, world, ประชาชาติ, nations
**Tags:** 

## Highlights
- สถานทูตอังกฤษในกรุงเทพฯ โพสต์ข้อความเตือนผ่านโซเชียลมีเดียเมื่อวันที่ 28 ส.ค. ว่า หน่วยงานปราบปรามอาชญากรรมแห่งชาติ (NCA) กำลังเฝ้าระวังบุคคลลักลอบนำกัญชาใส่กระเป๋าเดินทางมาด้วย 
- คำเตือนดังกล่าวออกมาหลังจากที่ NCA ระบุว่าได้ยึดกัญชาไปแล้ว 15 ตันในปี 2024 และจับกุมผู้ลักลอบขนกัญชาได้ 378 ราย โดยครึ่งหนึ่งในจำนวนนี้ลักลอบนำกัญชาจากไทยเข้าประเทศอังกฤษ 

## Content

เจ้าหน้าที่อังกฤษเตือนนักท่องเที่ยวไม่ให้นำกัญชามาจากประเทศไทย หลังจากมีการจับกุมเพิ่มมากขึ้นที่สนามบินในอังกฤษ 

สถานทูตอังกฤษในกรุงเทพฯ โพสต์ข้อความเตือนผ่านโซเชียลมีเดียเมื่อวันที่ 28 ส.ค. ว่า หน่วยงานปราบปรามอาชญากรรมแห่งชาติ (NCA) กำลังเฝ้าระวังบุคคลลักลอบนำกัญชาใส่กระเป๋าเดินทางมาด้วย 

คำเตือนดังกล่าวออกมาหลังจากที่ NCA ระบุว่าได้ยึดกัญชาไปแล้ว 15 ตันในปี 2024 และจับกุมผู้ลักลอบขนกัญชาได้ 378 ราย โดยครึ่งหนึ่งในจำนวนนี้ลักลอบนำกัญชาจากไทยเข้าประเทศอังกฤษ 

**ประเทศไทยได้ ‘ยกเลิก’ การห้ามจำหน่ายกัญชาในปี 2022** และปัจจุบันร้านจำหน่ายกัญชาที่จำหน่ายในรูปแบบกัญชาแยกชิ้นหรือแบบมวนสำเร็จรูปก็กลายเป็นเรื่องธรรมดาในกรุงเทพฯ และศูนย์กลางการท่องเที่ยวสำคัญอื่นๆ 

**แต่อย่างไรก็ตาม การกระทำดังกล่าวยังคงผิดกฎหมายในอังกฤษ และผู้ลักลอบขนอาจต้องโทษจำคุกสูงสุด 14 ปี** 

“NCA กำลังเฝ้าติดตามการนำเข้ากัญชาผิดกฎหมายเข้าสู่สนามบินของอังกฤษอย่างใกล้ชิด... สหราชอาณาจักรกำลังทำงานร่วมกับพันธมิตรอื่นๆ เพื่อหยุดยั้งความพยายามในการลักลอบนำสินค้าผิดกฎหมายเข้ามา และจะนำผู้ที่กระทำความผิดเข้าสู่กระบวนการยุติธรรม” สถานทูตอังกฤษระบุในโพสต์บน X และ Facebook 

สำนักงาน NCA ระบุว่า ก่อนหน้านี้ในเดือนสิงหาคม มีผู้เดินทางจากประเทศไทย 11 คนถูกจับกุมที่สนามบินเบอร์มิงแฮม หลังจากพบกัญชา 510 กิโลกรัมในกระเป๋าเดินทาง 28 ใบ  

นอกจากนี้ NCA ยังจับกุมผู้ต้องหา 184 รายที่ลักลอบนำกัญชาจากไทยเข้าประเทศในปี 2024 รวมถึง 75 รายจากแคนาดา และ 47 รายจากสหรัฐฯ 

ขณะที่ในปี 2023 มีการจับกุมเพียง 136 ราย และยึดกัญชาได้ 5 ตัน  

 Photo by Jack TAYLOR / AFP

## Credit
- กองบรรณาธิการ SPACEBAR


========================================

# ‘สยามพิวรรธน์’ เปิดศูนย์บริจาคช่วยอุทกภัย  โครงการ ‘สยามรวมใจ ไทยช่วยไทย’

**ID:** 19182
**Slug:** siam-piwat-opens-flood-relief-donation-center
**Published At:** 2024-08-30 11:18:49
**Locale:** th
**Excerpt:** ‘สยามพิวรรธน์’ ผนึกกำลังพันธมิตร เปิดศูนย์กลางรับบริจาคช่วยผู้ประสบอุทกภัยภายใต้โครงการ “สยามรวมใจ ไทยช่วยไทย”
**Category:** สังคม-ความเป็นอยู่, social, สุขภาพและคุณภาพชีวิต, health-and-safety
**Tags:** 

## Highlights
- ‘สยามพิวรรธน์’ ผนึกกำลังพันธมิตร เปิดศูนย์กลางรับบริจาคช่วยผู้ประสบอุทกภัยภายใต้โครงการ “สยามรวมใจ ไทยช่วยไทย”

## Content

**สยามพิวรรธน์** เจ้าของและผู้บริหาร สยามพารากอน สยามเซ็นเตอร์ สยามดิสคัฟเวอรี่ หนึ่งในพันธมิตรเจ้าของไอคอนสยาม  และสยามพรีเมี่ยม เอาท์เล็ต กรุงเทพฯ  เดินหน้าสานต่อปณิธานการขับเคลื่อนธุรกิจที่เอื้ออำนวยประโยชน์ให้กับผู้คน ชุมชน และสังคม ภายใต้แพลตฟอร์มแห่งโอกาสเพื่อการเติบโตของทุกคน ผนึกกำลังพันธมิตรทางธุรกิจ  ผู้เช่า ผู้ใช้บริการ และประชาชนทั่วไป เปิดศูนย์กลางรับบริจาคเครื่องอุปโภคบริโภค ภายใต้โครงการ **“สยามรวมใจ ไทยช่วยไทย”** เพื่อส่งกำลังใจและช่วยบรรเทาภัยความเดือดร้อนให้กับประชาชนที่ได้รับผลกระทบจากเหตุอุทกภัย

สำหรับผู้สนใจสามารถร่วมบริจาคเงิน และเครื่องอุปโภค อาทิ ข้าวสาร อาหารแห้ง ยารักษาโรค สิ่งของจำเป็นสำหรับการดำรงชีพได้บริเวณจุดรับบริจาค ณ  พาร์ค พารากอน (ฝั่ง Glass Wall) สยาม   พารากอน และบริเวณ ริเวอร์ด้านข้างประตู 4 ชั้น G (ตรงข้ามจุดรับขยะรีไซเคิล RCC) ไอคอนสยาม ตั้งแต่วันที่ 29 สิงหาคม – 15 กันยายน 2567 ระหว่างเวลา 10.00-20.00 น. 

ทั้งนี้สิ่งของและเงินบริจาคจะนำไปสมทบทุนช่วยเหลือผู้ประสบอุทกภัยผ่านทางสภากาชาดไทยต่อไป

## Credit
- กองบรรณาธิการ SPACEBAR


========================================

# พบอีก 2 ราย ในเหตุอุโมงค์รถไฟความเร็วสูงถล่ม

**ID:** 19180
**Slug:** nakhon-ratchasima-found-2-workers-died-high-speed-train
**Published At:** 2024-08-30 10:51:47
**Locale:** th
**Excerpt:** เหตุอุโมงค์รถไฟไทย-จีน ถล่ม สรุป แรงงานที่ติดภายในทั้งสาม เสียชีวิตทั้งหมด ชี้ ศพแรก พบวานนี้ และเช้านี้พบอีก 2 เร่งนำศพทั้งสองออกจากจุดเกิดเหตุ และส่งชันสูตรต่อไป
**Category:** ธุรกิจ-เศรษฐกิจ, business, เศรษฐกิจ, economics
**Tags:** 

## Highlights
- เหตุอุโมงค์รถไฟไทย-จีน ถล่ม สรุป แรงงานที่ติดภายในทั้งสาม เสียชีวิตทั้งหมด
- ชี้ ศพแรก พบวานนี้ และเช้านี้พบอีก 2
- เร่งนำศพทั้งสองออกจากจุดเกิดเหตุ และส่งชันสูตรต่อไป

## Content

**นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย** เผยความคืบหน้าการช่วยเหลือแรงงาน 3 ราย จากเหตุอุโมงค์รถไฟความเร็วสูงไทย-จีน ที่อยู่ระหว่างก่อสร้างถล่ม ช่วงคลองขนานจิตร อ.ปากช่อง จ.นครราชสีมา โดยเช้าวันนี้ (30 สิงหาคม 2567) ได้รับแจ้งจากทีมค้นหาในอุโมงค์ พบผู้ประสบภัยอีก 2 รายเสียชีวิตแล้ว ซึ่งจุดที่พบอยู่ไม่ห่างจากศพแรกที่พบเมื่อวานนี้ รวมขณะนี้มีผู้ประสบเหตุเสียชีวิต 3 ราย โดยแรงงานทั้งสาม มีชาวเมียนมา 1 ราย และชาวจีน 2 ราย คือ นายหูเสียงหมิ่น ผู้ควบคุมงาน และนายตงชิ่นหลิน คนขับรถแบ็กโฮโดยเจ้าหน้าที่กู้ภัยได้ขุดดินและสร้างกล่องค้ำยันทะลุกองดินเข้าไปภายในอุโมงค์ ห่างจากจุดแรก ประมาณ 3 เมตร และอยู่ระหว่างการหาวิธีเร่งนำร่างผู้เสียชีวิตทั้ง 2 ราย ออกจากที่เกิดเหตุ

ทั้งนี้ เจ้าหน้าที่กรมป้องกันและบรรเทาสาธารณภัย และเจ้าหน้าที่ที่เกี่ยวข้องได้ถอนกำลังและรื้อเต็นท์ ซึ่งใช้ตั้งเป็นศูนย์บัญชาการชั่วคราวออกแล้ว จากนี้จะเข้าสู่ขั้นตอนเก็บกู้และลำเลียงศพผู้เสียชีวิตทั้ง 2 รายส่งชันสูตรต่อไป 

การรถไฟฯ ขอแสดงความเสียใจอย่างสุดซึ้ง และพร้อมให้ความช่วยเหลือครอบครัวของผู้เสียชีวิต และขอขอบคุณทีมงานกู้ภัย เจ้าหน้าที่ภาครัฐ ภาคเอกชนทุกคน ที่มีส่วนร่วมในการให้ความช่วยเหลืออย่างเต็มที่ จนสามารถพบร่างของคนงานที่ติดค้างทั้ง 3 ราย

สำหรับ อุโมงค์รถไฟคลองไผ่ ช่วงคลองขนานจิตร ต.จันทึก อ.ปากช่อง จ.นครราชสีมา เป็นอุโมงค์ที่อยู่ระหว่างการก่อสร้างในโครงการรถไฟความเร็วสูงไทย-จีน ซึ่งเกิดเหตุดินทรุดตัวภายในอุโมงค์ เมื่อเวลา 23.40 น. ของคืนวันที่ 24 สิงหาคม 2567 ที่ผ่านมา 

โดยตลอดปฏิบัติการช่วยเหลือคนงานที่ติดค้างทั้ง 3 ราย ใช้เวลารวมทั้งสิ้นประมาณ 126 ชั่วโมง และทีมงานกู้ภัยต้องเผชิญกับอุปสรรคมากมาย ทั้งจากปัญหาดินสไลด์ลงมาจากด้านบนอุโมงค์อย่างต่อเนื่องทำให้ต้องใช้เวลาในการขุดดินเพิ่มมากขึ้น การดันท่อช่วยชีวิตแล้วติดชั้นหินจนเจ้าหน้าที่ต้องเปลี่ยนวิธีเป็นการสร้างกล่องค้ำยัน เพื่อป้องกันดินและหินที่ไหลลงมาเพิ่มเติม ซึ่งเป็นอุปสรรคสำคัญในการให้ความช่วยเหลือในครั้งนี้

## Credit
- กองบรรณาธิการ SPACEBAR


========================================

# ‘เทพไท’ ชี้ ถ้ารักษาอุดมการณ์พรรคไม่ได้ ควรคืนพรรคให้นายชวน

**ID:** 19179
**Slug:** theptai-chuan-leekpai-democrat-30-aug-24-part1
**Published At:** 2024-08-30 10:22:45
**Locale:** th
**Excerpt:** ‘เทพไท’ ลั่น ถ้ารักษาอุดมการณ์พรรคไม่ได้-หวังเพียงเป็นพรรคอะไหล่ ควรคืน ‘ประชาธิปัตย์’  ให้ นายชวน-บัญญัติ-จุรินทร์ ฟื้นฟูและกู้ศักดิ์ศรีให้พรรค ถาม ‘ปชป.’ เลือกตั้งครั้งหน้าจะหาเสียงอย่างไร เมื่อไร้จุดยืน 
**Category:** การเมือง, politics, การเมืองระดับชาติ, national
**Tags:** 

## Highlights
- ‘เทพไท’ ลั่น ถ้ารักษาอุดมการณ์พรรคไม่ได้-หวังเพียงเป็นพรรคอะไหล่ ควรคืน ‘ประชาธิปัตย์’  ให้ นายชวน-บัญญัติ-จุรินทร์ ฟื้นฟูและกู้ศักดิ์ศรีให้พรรค ถาม ‘ปชป.’ เลือกตั้งครั้งหน้าจะหาเสียงอย่างไร เมื่อไร้จุดยืน 

## Content

**เทพไท เสนพงศ์ อดีต สส.นครศรีธรรมราช** โพสต์คลิปและเนื้อหาผ่านเฟซบุ๊กส่วนตัว ระบุหัวข้อ **“ถ้ารักษาอุดมการณ์พรรคไม่ได้ ก็คืนพรรคกลับมาให้นายชวน”** โดยมีเนื้อหาว่า 

เมื่อวานตอนเย็น ผมไม่ได้รอลุ้นว่าพรรคประชาธิปัตย์ จะมีมติเข้าร่วมรัฐบาลกับพรรคเพื่อไทยหรือไม่ เพราะรู้อยู่เต็มอกว่า เข้าร่วมอย่างแน่นอน ชัวร์ยิ่งกว่าเปิดถ้วยแทงไฮโลเสียอีก แต่ที่รอผลมตินััน อยากจะรู้ว่ามีมติเสียงสนับสนุนจำนวนเท่าไหร่ ที่เห็นชอบให้ไปร่วมรัฐบาลพรรคเพื่อไทย และอยากจะรู้ว่ามีใครบ้างที่สนับสนุนให้พรรคไปผสมพันธุ์กับระบอบทักษิณ 

อย่างน้อยก็จะได้รู้ชื่อ นามสกุล เผื่อวันข้างหน้าจะได้จารึกไว้ข้างฝาผนังพรรคประชาธิปัตย์ ว่าใครบ้างที่ยอมทิ้งอุดมการณ์ของพรรค เพื่อไปศิโรราบต่อระบอบทักษิณ เผด็จการทุนสามานย์ ที่พรรคได้ต่อสู้มาเป็นเวลา 20 กว่าปี

ผมขอชื่นชมและ**ให้กำลังใจนายชวน หลีกภัย ที่ยืนหยัดคัดค้านการเข้าร่วมรัฐบาลกับพรรคเพื่อไทยอย่างกล้าหาญ เด็ดเดี่ยว และเดินสายออก สื่ออย่างต่อเนื่อง โดยไม่รู้จักเหน็ดเหนื่อย** ซึ่**งถือว่าเป็นปูชนียบุคคลของพรรคประชาธิปัตย์อย่างแท้จริง และวันนี้ดีใจที่ได้เห็นอดีตหัวหน้าพรรคอย่างนายจุรินทร์ ลักษณะวิศิษฎ์ ได้ออกมายืนยันจุดยืนไม่เอาระบอบทักษิณเช่นเดียวกัน** ยังคงเหลือแต่นายบัญญัติ บรรทัดฐาน อดีตหัวหน้าพรรค ที่ยังไม่ได้ออกมาแสดงจุดยืนต่อสาธารณะชนเลย

จึงอยากจะให้อดีตหัวหน้าพรรคทั้ง 3 ท่าน ที่ยังเป็นสมาชิกพักอยู่ ได้ผนึกกำลังประสานเสียงกัน แสดงจุดยืนให้กับพรรคประชาธิปัตย์ เพื่อเป็นขวัญกำลังใจให้กับสมาชิกส่วนใหญ่ ที่คัดค้านมติพรรคในการเข้าร่วมกับระบอบทักษิณบ้าง 

การที่คณะกรรมการบริหารพรรคประชาธิปัตย์ มีมติเอกฉันท์ 34 เสียง เพื่อเข้าร่วมกับระบอบทักษิณ และมติที่ประชุมร่วมของคณะกรรมการบริหารกับส.ส.พรรค **43 ต่อ 4 เป็นจำนวนตัวเลขที่สูง ถ้าเปรียบเทียบกับมติการเข้าร่วมรัฐบาลกับพลเอกประยุทธ์ จันทร์โอชา ที่มีมติ 21 ต่อ 17 เท่านั้นแสดงว่า มติครั้งนี้เป็นมติเอกภาพเหนียวแน่น ภายใต้การควบคุมของผู้บริหารพรรคชุด 3 เกลอได้อย่างเบ็ดเสร็จ** 

การที่แกนนำพรรคประชาธิปัตย์บางคน ออกมากล่าวหาว่าพรรคประชาธิปัตย์แพ้การเลือกตั้งมาโดยตลอดนั้น ก็เป็นเรื่องการแข่งขันทางการเมือง แม้ว่าจะแพ้เลือกตั้งแต่พรรคก็สู้ในจุดยืนและอุดมการณ์ของพรรค ไม่ได้ใช้เงินซื้อเสียง หรือทุ่มเงินอย่างมหาศาล ไม่ได้ขายอุดมการณ์ หรือก้มหัวกับพวกอธรรม 

อยากถามว่าในการเลือกตั้งครั้งหน้า **พรรคประชาธิปัตย์จะนำจุดขายอะไรไปรณรงค์หาเสียงกับประชาชน เพราะจุดยืนอุดมการณ์ก็ไม่มี** หัวหน้าพรรคที่เป็นแคนดิเดตนายกรัฐมนตรี ประชาชนก็ไม่รู้จัก

**ถ้าหวังเพียงแต่จะเป็นพรรคอะไหล่ หรือพรรคร่วมรัฐบาล ก็ขอให้คืนพรรคประชาธิปัตย์กลับให้กับนายชวน** บัญญัติและนายจุรินทร์ จะได้ฟื้นฟู กอบกู้เกียรติภูมิของพรรคกลับคืนมา เพื่อสืบทอดเจตนารมณ์ และอุดมการณ์ต่อไป

## Credit
- กองบรรณาธิการ SPACEBAR


========================================

# แอน JKN ชนะเจ้าหนี้ ได้ทำแผนฟื้นฟูกิจการ

**ID:** 19178
**Slug:** economy-jkn-stock-set-central-bankruptcy-court
**Published At:** 2024-08-30 09:30:00
**Locale:** th
**Excerpt:** Deep SPACE – ในที่สุดศาลล้มละลายกลางก็ตัดสินให้ ‘แอน’ จักรพงษ์ จักราจุฑาธิบดิ์ เป็นผู้ทำแผนฟื้นฟูกิจการ JKN หลังจากเจ้าหนี้คัดค้าน และขอให้ตรวจสอบเจ้าหนี้ใหม่ที่โผล่ในการประชุม จากนี้ไป JKN ต้องกลับไปทำแผนฟื้นฟูฯ เสนอเจ้าหนี้ให้เห็นชอบอย่างน้อย 50% ติดตาม Deep SPACE..ลึกกว่าที่รู้
**Category:** Deep SPACE, deep-space
**Tags:** 

## Highlights
- ศาลล้มละลายกลางมีคำตัดสิน

- ให้ แอน เป็นผู้ทำแผนฟื้นฟูกิจการ JKN


- ให้คำแนะนำ เจ้าหนี้และลูกหนี้หาทางทำแผนฟื้นฟูฯ ร่วมกัน

## Content

**แอน จักรพงษ์ ยังคงรักษาจักรวาลเอาไว้ได้ หลังศาลล้มละลายกลางมีคำสั่งให้บริษัท เจเคเอ็น โกลบอล กรุ๊ป จำกัด (มหาชน) หรือ JKN ได้เป็นผู้ทำแผนฟื้นฟูกิจการ ปัดตกคำร้องของกลุ่มเจ้าหนี้ที่ขอเพิกถอนผลโหวตหาผู้ทำแผน**

หลังจากบริษัท JKN Global Group ของ **‘แอน’** จักรพงษ์ จักราจุฑาธิบดิ์ หญิงข้ามเพศพันล้าน ได้ยื่นคำร้องขอฟื้นฟูกิจการต่อศาลล้มละลายกลางภายใต้พระราชบัญญัติล้มละลาย พ.ศ. 2483 ตั้งแต่วันที่ 8 พฤศจิกายนปีที่แล้ว และมีกระบวนการพิจารณานำเสนอแผนของตัวแทนผู้ทำแผนฟื้นฟูฯ ของฝั่งลูกหนี้และเจ้าหนี้ และต่อมามีการจัดให้มีการประชุมตัวแทนกลุ่มเจ้าหนี้เพื่อโหวตหาผู้ทำแผนฟื้นฟูกิจการไปเมื่อวันที่ 24 มิถุนายนที่ผ่านมา

ในวันดังกล่าวผลการลงมติที่ออกมาปรากฏว่ามีเสียงโหวตจากตัวแทนจากฝั่งเจ้าหนี้ที่ให้การรับรองให้ผู้จัดทำแผนฟื้นฟูฯในฝั่งเจ้าหนี้ **‘มีเสียงไม่ถึง 2/3’** ทำให้ต้องเปิดโอกาสให้ตัวแทนจากฝั่งลูกหนี้คือ JKN ได้เป็นผู้ทำแผนฟื้นฟูฯ

แต่มีปัญหาที่ตัวแทนฝั่งเจ้าหนี้บางกลุ่มรวม 92 รายยื่นคำร้องเพื่อ **‘ขอเพิกถอน’** มติการประชุมดังกล่าว โดยอ้างว่าเป็นการประชุมที่ไม่ชอบด้วยกฎหมาย และมีการกระทำที่ไม่สุจริตจากฝั่งตัวแทนลูกหนี้คือ JKN ที่พยายามจะทำให้ผลโหวตที่จะเสนอให้ตัวแทนฝั่งเจ้าหนี้เป็นผู้ทำแผนฟื้นฟูได้เสียงต่ำกว่า 2/3 จากเจ้าหนี้ทั้งหมด เพื่อให้ต้องแต่งตั้งผู้ทำแผนฟื้นฟูฯจากฝั่งลูกหนี้คือ JKN แทน

คำร้องดังกล่าวทำให้ศาลล้มละลายกลางจึงต้องมีการตรวจสอบ และล่าสุดศาลล้มละลายกลางฯได้นัดอ่านคำตัดสินแต่งตั้งผู้ทำแผนฟื้นฟูกิจการในวันที่ 29 สิงหาคม2567 และมีคำสั่ง **‘ยกคำร้องคัดค้าน’** โดยระบุว่าไม่ปรากฎเหตุผลเพียงพอที่จะนำมาพิจารณาไม่เห็นชอบด้วยกับมติเลือกผู้ทำแผนในวันดังกล่าว และ **‘เห็นชอบ’**ให้บริษัท เจเคเอ็น โกลบอล กรุ๊ป จำกัด (มหาชน) ลูกหนี้เป็นผู้ทำแผน โดยขั้นตอนหลังจากนี้ ตัวแทนฝั่งลูกหนี้คือ JKN จะต้องเร่งไปจัดทำแผนมานำเสนอและให้เจ้าหนี้โหวตให้ผ่านอย่างน้อย 50% ของเจ้าหนี้ที่มาประชุมต่อไป  

ในคำสั่งศาลระบุว่า ในวันออกเสียงเพื่อพิจารณาผู้จัดทำแผนฯ เจ้าพนักงานพิทักษ์ทรัพย์มีคำสั่งให้เจ้าหนี้ที่มาประชุมมีสิทธิ์ออกเสียงจำนวน 1,540 ราย คิดเป็นมูลหนี้ 5,178 ล้านบาท โดยมีการตัดสิทธิ์เจ้าหนี้ไป 22 ราย เนื่องจากเป็นเจ้าหนี้ในต่างประเทศ และไม่มีเอกสารรับมอบอำนาจมาแสดง 

**ผลการโหวตเจ้าหนี้มีมติเลือกให้ JKN Global Group ลูกหนี้ เป็นผู้ทำแผน 374 ราย มูลหนี้ 2,411 ล้านบาท หรือเท่ากับ 41.73% ในขณะที่เลือกบริษัท อีวาย คอร์ปอเรท แอดไวซอรี่ เซอร์วิสเซส จำกัด เป็นผู้ทำแผน 1,010 ราย มูลหนี้ 3,366 ล้านบาท หรือเท่ากับ 58.27% จึงทำให้ JKN ได้เป็นผู้ทำแผน** 

ส่วนประเด็นที่ JKN มีการนำเสนอตารางแผนการชำระเงินคืนให้กับผู้ถือหุ้นกู้ ในลักษณะเป็นการชักจูงให้ผู้ถือหุ้นกู้เชื่อว่าจะได้รับชำระหนี้ก่อนเจ้าหนี้รายอื่น ครบทั้ง 100%  เป็นเพียงการชี้แจงเกี่ยวกับวิธีการชำระหนี้ ไม่เป็นความผิดตามกฎหมายแต่อย่างใด

ในการอ่านคำวินิจฉัยศาลยังมีคำแนะนำว่า ทั้งสองฝ่ายคือเจ้าหนี้และลูกหนี้อาจจะพิจารณาใน**‘การร่วมกันทำแผนฟื้นฟูฯ’** เนื่องจาก สถานภาพทางการเงินของ JKN ในเวลานี้ มีปัญหาเรื่องสภาพคล่องที่แทบจะไม่มีกระแสเงินสดคงเหลือ 

**ในขณะที่สินทรัพย์อย่างที่ดินส่วนใหญ่ก็ติดจำนองกับสถาบันการเงิน และอยู่ในชื่อของบริษัทย่อย หากปล่อยให้ล้มละลายเข้าสู่กระบวนการยึดทรัพย์ขายทอดตลาด เพื่อนำมาเฉลี่ยชำระหนี้ก็คงไม่ได้คืนหนี้มากสักเท่าไร การเปิดโอกาสให้มีการฟื้นฟูกิจการ โดยมีการปรับโครงสร้างหนี้ และการดำเนินงานให้ยังสามารถประกอบกิจการต่อไปได้ อาจจะเป็นทางเลือกที่ดีกว่า**

## Credit
- เด็กเทพ


========================================

#  คะแนนสูงทุบสถิติ ชาวจีนประทับใจ ‘หลานม่า’ พาคิดถึงวันวาน-สะท้อนครอบครัวเอเชีย   

**ID:** 19168
**Slug:** how-to-make-millions-before-grandma-dies-breaks-box-office-records-china
**Published At:** 2024-08-30 07:45:00
**Locale:** th
**Excerpt:**  ‘หลานม่า’ ถูกใจคนจีน โกยรายได้ถล่มทลาย คะแนนรีวิวสูงทุบสถิติ 
**Category:** ต่างประเทศ, world
**Tags:** 

## Highlights
-  ภาพยนตร์ไทยเรื่อง “หลานม่า” เข้าฉายในโรงภาพยนตร์ทั่วแผ่นดินใหญ่ของจีนเมื่อวันศุกร์ที่แล้ว (23 ส.ค.) 
- หลัง “หลานม่า” เข้าฉายในแผ่นดินใหญ่ เว็บไซต์โต้วปั้น แหล่งรวมรีวิวและคำวิจารณ์ภาพยนตร์สัญชาติจีน ให้คะแนนภาพยนตร์ไทยเรื่องนี้สูงถึง 9.0 ถือเป็นหนึ่งในภาพยนตร์ไทยที่มีคะแนนสูงที่สุดในปัจจุบัน 

## Content

ภาพยนตร์ไทยเรื่อง **“หลานม่า”** เข้าฉายในโรงภาพยนตร์ทั่วแผ่นดินใหญ่ของจีนเมื่อวันศุกร์ที่แล้ว (23 ส.ค.) เฉินเย่ว์ ชาวเมืองหนานหนิง เปิดเผยความรู้สึกหลังชมภาพยนตร์จบ ว่ารูปแบบการเล่าเรื่องที่สงบและอบอุ่น ผ่านเรื่องราวที่ดำเนินไป ทำให้หวนนึกถึงความทรงจำที่มีกับครอบครัว  พร้อมกล่าวว่ารูปแบบการเล่าเรื่องนั้นชวนให้น้ำตาคลอ การตีแผ่ความสัมพันธ์ของคนในครอบครัว และการนำเสนอประเด็นทางสังคมอย่างแยบคายก็ชวนให้ผู้ชมขบคิดตาม   
   
“หลานม่า” ซึ่งเป็นภาพยนตร์ที่ครองแชมป์การจำหน่ายบัตรชมภาพยนตร์ หรือบ็อกซ์ออฟฟิศ (box office) ของไทยประจำปีนี้ กวาดรายได้จากการจำหน่ายบัตรชมภาพยนตร์ทะลุ 300 ล้านบาท หลังเข้าฉายในไทยเมื่อวันที่ 4 เม.ย. ที่ผ่านมา ต่อมา ภาพยนตร์เรื่องนี้ได้เข้าฉายในออสเตรเลีย อินโดนีเซีย สิงคโปร์ และประเทศอื่นๆ โดยได้รับเสียงชื่นชมอย่างล้นหลามจากผู้ชมในต่างประเทศ   
   
หลังจากภาพยนตร์เรื่อง “หลานม่า” เข้าฉายในแผ่นดินใหญ่ เว็บไซต์โต้วปั้น (Douban) แหล่งรวมรีวิวและคำวิจารณ์ภาพยนตร์สัญชาติจีน ให้คะแนนภาพยนตร์ไทยเรื่องนี้สูงถึง 9.0 **ถือเป็นหนึ่งในภาพยนตร์ไทยที่มีคะแนนสูงที่สุดในปัจจุบัน**

**ประเด็นจริยธรรมในความสัมพันธ์ของสมาชิกครอบครัวในเรื่องหลานม่า เป็นที่พูดถึงอย่างมากบนสื่อสังคมออนไลน์ของจีน** และจนถึงวันอาทิตย์ (25 ส.ค.) ที่ผ่านมา “หลานม่า” กวาดรายได้จากการจำหน่ายบัตรชมภาพยนตร์ในแผ่นดินใหญ่ทะลุ 30 ล้านหยวน (ราว 150 ล้านบาท) แล้วเรียบร้อย   
   
ชาวเน็ตจีนรายหนึ่งได้เขียนแสดงความคิดเห็นบนเว็บไซต์โต้วปั้น ว่าในวัฒนธรรมของชาวเอเชียตะวันออก ครอบครัวถือเป็นหนึ่งเดียวกัน และความสัมพันธ์ระหว่างสมาชิกในครอบครัวเน้นย้ำถึงคุณค่าของครอบครัว รวมไปถึงความกตัญญูกตเวที และการเคารพผู้อาวุโส ซึ่ง “**หลานม่า” ได้ชวนให้ผู้ชมได้ขบคิดถึงประเด็นทางสังคมหลายด้าน** เช่น การเลี้ยงดูลูก การดูแลบุพการี และสภาวะ “นอนราบ” ของคนหนุ่มสาว ผ่านภาพของครอบครัวชาวเอเชียตะวันออกที่ยึดถือคุณค่าเรื่องครอบครัวและความสัมพันธ์ระหว่างผู้คน อันช่วยเพิ่มมิติที่ลึกซึ้งให้กับภาพยนตร์ และ**กระตุ้นให้เกิดการถกเถียงเป็นวงกว้างไปพร้อมๆ กับการสร้างอารมณ์ร่วมในหมู่ผู้ชม**   
   
**พัฒน์ บุญนิธิพัฒน์** ผู้กำกับภาพยนตร์ ให้สัมภาษณ์ว่าทีมงานพยายามสอดแทรกกลิ่นอายของครอบครัวเอเชียตะวันออกเข้าไปในภาพยนตร์ นำเสนอความสัมพันธ์และปฏิสัมพันธ์อันละเอียดอ่อนระหว่างผู้คน เพื่อทำให้แต่ละตัวละครมีลักษณะเฉพาะที่แตกต่างกัน ซึ่งสิ่งนี้อาจเป็นเหตุผลว่า **“ทำไมผู้ชมจึงหวนนึกถึงคนที่พวกเขารัก”**

นอกเหนือจากอารมณ์ของภาพยนตร์ที่ชวนให้ซึ้งกินใจแล้ว **ภูมิหลังที่เกี่ยวกับชาวจีนโพ้นทะเลจากแต้จิ๋ว**และองค์ประกอบทางวัฒนธรรมในพิธีศพของชาวจีนตอนใต้ที่ปรากฏในภาพยนตร์ ยังทำให้ผู้ชมชาวจีนรู้สึกเข้าถึงและคุ้นเคย ทั้งยังสื่อให้เห็นถึงการเคารพและการสืบสานอารยธรรมตะวันออก   
   
เซี่ยงอวี๋ มัคคุเทศก์ชาวจีนในไทย กล่าวว่าตัวละครอาม่าในภาพยนตร์เรื่องนี้เป็นคนไทยเชื้อสายจีนแต้จิ๋ว พูดภาษาแต้จิ๋วได้ และชอบดูงิ้ว ในหนังยังมีการใส่เพลงกล่อมเด็กภาษาแต้จิ๋ว รวมถึงประเพณีการปัดกวาดสุสานในช่วงเทศกาลเชงเม้งเข้าไปด้วย **สะท้อนถึงความสัมพันธ์อันชิดใกล้ระหว่างวัฒนธรรมจีนกับไทย** ภาพยนตร์เรื่องนี้ยังแสดงให้เห็นถึงการรักษาขนบธรรมเนียมและค่านิยมดั้งเดิมของชาวจีนโพ้นทะเลในต่างประเทศ ไปพร้อมๆ กับการสร้างอัตลักษณ์ของตนเองในขณะปรับตัวเข้ากับสังคมท้องถิ่น   
   
หลายปีมานี้ **ผลงานภาพยนตร์และละครโทรทัศน์ของจีนและไทยมีบทบาทในการสานสัมพันธ์ของประชาชนสองประเทศ**  การเผยแพร่ผลงานเหล่านี้ในต่างประเทศได้สร้างคุณูปการต่อการแลกเปลี่ยนทางเศรษฐกิจและวัฒนธรรม ยกตัวอย่างจากภาพยนตร์ไทยเรื่อง **“ฉลาดเกมส์โกง”** ที่เข้าฉายในจีนเมื่อปี 2017 ได้กวาดรายได้จากการจำหน่ายบัตรชมภาพยนตร์ไปกว่า 1,350 ล้านบาท นอกจากนี้ ภาพยนตร์และละครไทยยังมีส่วนช่วยขับเคลื่อนการพัฒนาอุตสาหกรรมต่างๆ เช่น เสื้อผ้า ขนม ผลไม้ ฯลฯ   
   
เหลยเสี่ยวหัว นักวิจัยประจำสถาบันเอเชียตะวันออกเฉียงใต้ศึกษา สังกัดสถาบันสังคมศาสตร์เขตปกครองตนเองกว่างซีจ้วง กล่าวว่า ไม่กี่ปีมานี้การแลกเปลี่ยนและความร่วมมือใกล้ชิดกันมากขึ้นระหว่างจีน-ไทย อันรวมถึงการเผยแพร่ภาพยนตร์และละครโทรทัศน์ **ได้ช่วยส่งเสริมการพูดคุยข้ามวัฒนธรรม และกระตุ้นศักยภาพด้านการท่องเที่ยวและความร่วมมือทางเศรษฐกิจ**

ที่มาภาพและข่าว: Xinhua

## Credit
- กองบรรณาธิการ SPACEBAR
- กนกวรรณ หิรัญกวินกุล


========================================

# GULF Care ส่งต่อความห่วงใย ให้คนไทย ฝ่าวิกฤตน้ำท่วมเชียงราย

**ID:** 19201
**Slug:** gulf-care-chiang-rai-flood-crisis-distribute-survival-bags
**Published At:** 2024-08-30 19:35:00
**Locale:** th
**Excerpt:** กัลฟ์ ห่วงใยผู้ประสบวิกฤตน้ำท่วม ลงพื้นที่ อ.เทิง จ.เชียงราย มอบถุงยังชีพ ภายใต้โครงการ ‘GULF Care ส่งต่อความห่วงใยให้คนไทย’ พร้อมเตรียมแผนฟื้นฟูในระยะยาว เพื่อให้ประชาชนสามารถกลับมาใช้ชีวิตได้อย่างปกติสุขโดยเร็วที่สุด 
**Category:** ธุรกิจ-เศรษฐกิจ, business, การตลาดและแบรนด์, brand-and-marketing
**Tags:** 

## Highlights
- กัลฟ์ ห่วงใยผู้ประสบวิกฤตน้ำท่วม ลงพื้นที่ อ.เทิง จ.เชียงราย มอบถุงยังชีพ
- ภายใต้โครงการ ‘GULF Care ส่งต่อความห่วงใยให้คนไทย’
- พร้อมเตรียมแผนฟื้นฟูในระยะยาว เพื่อให้ประชาชนสามารถกลับมาใช้ชีวิตได้อย่างปกติสุขโดยเร็วที่สุด

## Content

**สถานการณ์น้ำท่วมในภาคเหนือยังคงสร้างความยากลำบากให้กับประชาชนในหลายพื้นที่** ได้แก่ เชียงราย, สุโขทัย, พะเยา, พิจิตร, พิษณุโลก, นครสวรรค์ และแพร่ โดยเฉพาะจังหวัดเชียงรายที่ได้รับผลกระทบอย่างหนัก 

**บริษัท กัลฟ์ เอ็นเนอร์จี ดีเวลลอปเมนท์ จำกัด (มหาชน) หรือ กัลฟ์** ไม่นิ่งนอนใจ เล็งเห็นถึงความเดือดร้อนของพี่น้องชาวไทย จึงได้ลงพื้นที่ อ.เทิง จ.เชียงราย เพื่อมอบถุงยังชีพให้กับผู้ประสบภัย ภายใต้โครงการ **‘GULF Care ส่งต่อความห่วงใยให้คนไทย’** 

โดยถุงยังชีพจากน้ำใจของกัลฟ์ อัดแน่นไปด้วยสิ่งของจำเป็นสำหรับการดำรงชีวิต ทั้งข้าวสาร น้ำดื่ม อาหารกระป๋อง บะหมี่กึ่งสำเร็จรูป กาแฟ ขนมขบเคี้ยว และยาสามัญประจำบ้าน เพื่อบรรเทาความเดือดร้อนในเบื้องต้น และเป็นกำลังใจให้ชาวบ้านสามารถก้าวผ่านวิกฤตนี้ไปได้

กัลฟ์ ยังคงยืนยันความมุ่งมั่นที่จะช่วยเหลือและสนับสนุนชุมชนที่ได้รับผลกระทบอย่างต่อเนื่อง พร้อมเตรียมแผนฟื้นฟูในระยะยาว เพื่อให้ประชาชนสามารถกลับมาใช้ชีวิตได้อย่างปกติสุขโดยเร็วที่สุด

‘GULF Care ส่งต่อความห่วงใยให้คนไทย’ ไม่เพียงแต่เป็นกิจกรรมช่วยเหลือ แต่ยังเป็นเครื่องยืนยันถึงความตั้งใจของกัลฟ์ ที่จะอยู่เคียงข้างคนไทยทุกคนในทุกสถานการณ์

## Credit
- กองบรรณาธิการ SPACEBAR


========================================

# ไม่ใช่นึกจะพูดอะไรก็พูด! ‘เสนอญัตติด่วนด้วยวาจา’ ต้องมีหนังสือแจ้ง-รู้ที่มาที่ไป

**ID:** 19199
**Slug:** president-of-the-senate-said-make-an-urgent-verbal-motion-must-have-notification
**Published At:** 2024-08-30 16:16:24
**Locale:** th
**Excerpt:** ‘มงคล’ โยนที่ประชุมวุฒิสภา-กมธ.สามัญ เคาะควรตั้ง ‘กรรมาธิการวิสามัญช่วยน้ำท่วมฯ’ หรือไม่ ชี้ต้องศึกษาละเอียด-รอบคอบ ขอบคุณสมาชิกสาย ‘เร่าร้อน’ ไล่บี้ขยันทำงาน ขอรออีกนิดเดียว แจง ‘เสนอญัตติด่วนด้วยวาจา’ ต้องมีหนังสือแจ้ง รู้ที่มาที่ไป ไม่ใช่นึกจะพูดอะไรก็พูด 
**Category:** การเมือง, politics
**Tags:** 

## Highlights
- ‘มงคล’ โยนที่ประชุมวุฒิสภา-กมธ.สามัญ เคาะควรตั้ง ‘กรรมาธิการวิสามัญช่วยน้ำท่วมฯ’ หรือไม่ 
- ชี้ต้องศึกษาละเอียด-รอบคอบ ขอบคุณสมาชิกสาย ‘เร่าร้อน’ ไล่บี้ขยันทำงาน ขอรออีกนิดเดียว 
- แจง ‘เสนอญัตติด่วนด้วยวาจา’ ต้องมีหนังสือแจ้ง รู้ที่มาที่ไป ไม่ใช่นึกจะพูดอะไรก็พูด 


## Content

ภายหลัง **นพ.เปรมศักดิ์ เพียยุระ** สมาชิกวุฒิสภา (สว.) ทวงถามไปยังประธานวุฒิสภา กรณีไม่ยอมบรรจุญัตติขอเสนอตั้ง**คณะกรรมาธิการ (กมธ.) วิสามัญพิจารณาศึกษาแนวทางการแก้ไขปัญหาภัยพิบัติจากวิกฤตอุทกภัยอย่างเร่งด่วนและเป็นระบบ** พิจารณาในที่ประชุมวุฒิสภา

ในเรื่องนี้ **มงคล สุระสัจจะ** ประธานวุฒิสภา ยืนยันวุฒิสภาตระหนักถึงภัยธรรมชาติที่เกิดขึ้น และ สว.ได้ร่วมมือกันช่วยเหลือ 2 ส่วน ได้แก่ คนที่มีหน้าที่รับผิดชอบคือฝ่ายบริหารทุกท่านก็ลงไปช่วยกันเต็มที่ ส่วนเราเป็นฝ่ายนิติบัญญัติ ที่ทำได้ก็คือ สว.ในพื้นที่ ลงไปตลอดทุกคน บางคนก็นั่งเครื่องบินกลับเลย

และอีกส่วน เราบริจาคเงินร่วมกันได้เยอะพอสมควรจำนวนกว่า 100,000 บาท โดยจะส่งผ่านไปยังผู้ว่าราชการจังหวัด หรือหน่วยงานรับผิดชอบ หรือซื้อสิ่งของที่จำเป็น หรืออาจจะให้ สว.ที่ลงไปในพื้นที่ ส่วนที่ สว.ยื่นญัตติเพื่อให้ตั้งคณะกรรมาธิการวิสามัญเพื่อศึกษาเป็นสิ่งที่เราจะทำ โดยจะมีการพิจารณาในที่ประชุมวุฒิสภาในวันจันทร์ที่ 2 ก.ย. โดยจะพิจารณาดูว่า การตั้ง กมธ.วิสามัญ จะนำเข้าคณะกรรมาธิการสามัญที่รับผิดชอบเรื่องพวกนี้  

เมื่อถามว่า จะไม่มีการตั้ง กมธ.วิสามัญฯ ใช่หรือไม่ มงคล กล่าวว่า จะให้ กมธ.สามัญพิจารณาดูก่อน ซึ่งก็จะมีการพิจารณากรรมาธิการสามัญในวันดังกล่าวด้วย เพราะการศึกษาต้องทำอย่างละเอียดรอบคอบ เพราะใช้ระยะเวลานาน เราไม่ได้ปฏิเสธเรื่องการศึกษาเพราะเป็นสิ่งที่ดี และเราพร้อมที่จะสนับสนุน ซึ่งตนเองยินดีสนับสนุนการทำงาน ผลการศึกษาเป็นอย่างไร ก็จะเป็นข้อเสนอแนะไปยังฝ่ายบริหาร

ความจริง วันนั้นมีการพิจารณาเรื่องอื่นอยู่ และกำลังจะมีการตั้งคณะกรรมาธิการอยู่แล้ว เพราะการศึกษาไม่ใช่เรื่องต้องทำวันนี้ พรุ่งนี้ แต่ต้องทำอย่างละเอียดรอบคอบและมีระยะยาว ต้องปรึกษาหลาย ๆ ฝ่าย รออีกนิดเดียว ต้องขอบคุณท่านที่เร้าร้อน และมีความรู้สึกว่าท่านอยากจะทำงาน มันเรื่องที่ดี ส่วนจะตั้ง กมธ.วิสามัญฯ ก็จะต้องมีการสอบถามกันก่อน เพราะผมเป็นประธานวุฒิสภา มีหน้าที่อำนวยความสะดวก และรับใช้ทุก ๆ ท่าน เราไม่ใช่จะชี้เรื่องโน้นเรื่องนี้ การทำงานร่วมกันก็เหมือนกับต้องฟังหลายๆฝ่ายให้รอบคอบ รอบด้าน ทำสิ่งที่ดีที่สุดร่วมกัน

เมื่อถามถึงการ **‘เสนอญัตติด่วนด้วยวาจา’** ของวุฒิสภา ไม่สามารถทำได้เลยใช่หรือไม่ มงคล ชี้แจงว่า จริง ๆ แล้วจะด้วยอะไรก็ตาม เราต้องทราบเรื่อง

ถ้าประธานไม่ทราบการเสนออะไรขึ้นมา ไม่ใช่นึกอยากจะพูดเรื่องอะไรขึ้นมาก็พูดได้ ต้องทราบว่าเรื่องอะไร มีที่มาที่ไปอย่างไร ญัตติจะด่วนหรือไม่ด่วนอะไรก็ตาม จะต้องมีหนังสือแจ้งประธานก่อนว่าเรื่องอะไร มีที่มาที่ไปอย่างไร ที่สำคัญเกี่ยวข้องกับอำนาจของวุฒิสภาหรือไม่ มีเหตุผลพอที่จะอภิปรายหรือไม่ ผู้ที่จะอนุญาตให้พูดจะต้องรู้เรื่องด้วยว่าเกี่ยวกับเรื่องอะไร

เมื่อถามย้ำว่า สามารถเสนอญัตติด้วยวาจาได้ใช่หรือไม่ มงคล กล่าวว่า ทุกอย่างต้องมีเหตุมีผล เพราะว่าเวลาเสนอเรื่องอะไรต้องมีเหตุมีผล เช่น การประชุมวุฒิสภา หรือสภาผู้แทนราษฎร ไม่ว่าจะเป็นเรื่องอะไรก็ตาม เป็นเรื่องที่สมาชิกทุกคนจะต้องร่วมรับรู้ และต้องอยู่ในอำนาจหน้าที่ของสภาฯ ด้วย

ส่วนจะต้องเป็นดุลยพินิจของประธานวุฒิสภาด้วยหรือไม่ มงคล ตอบว่า _“ไม่ใช่ แต่ต้องเป็นเรื่องที่มีเหตุมีผล **ไม่ใช่ใครนึกอยากจะพูดเรื่องอะไรก็มาพูดเลย** ไม่น่าจะเป็นเรื่องของการประชุมวุฒิสภา”_

สำหรับกรณที่มี สว.บางราย อยากอภิปรายเกี่ยวกับเรื่องตุลาการศาลรัฐธรรมนูญนั้น ประธานวุฒิสภา ปฏิเสธที่จะแสดงความเห็น เพราะไม่ทราบว่าจะอภิปรายเรื่องอะไร

### **ปัดมีใบสั่งลด ‘กมธ.สามัญ’ เหลือ 21 คณะ-บล็อกคนนั่งประธานฯ**

ส่วนกรณีที่มี สว.บางส่วน แสดงความไม่สบายใจเกี่ยวกับการปรับจำนวนกรรมาธิการ (กมธ.) สามัญ ของวุฒิสภา จากเดิม 28 คณะ เหลือ 21 คณะ ซึ่งถูกมองว่าส่งผลต่อเสียงข้างน้อยทำงานลำบาก รวมถึงมีการตั้งข้อสังเกตถึงกระแสการมีใบสั่ง ‘บล็อก’ บุคคลที่จะมาเป็นประธาน กมธ.ทั้ง 21 คณะนั้น

ประธานวุฒิสภา ชี้แจงว่า สมาชิกทุกคนเราไปห้ามความคิดกันไม่ได้ ส่วนตัวคิดว่า สว.แต่ละคนมีวุฒิภาวะ สังเกตได้จากการประชุมวุฒิสภาแต่ละครั้ง ไม่มีอภิปรายเรื่องที่ซ้ำกัน มีหลายมุมมอง

เหมือนดอกไม้หลาย ๆ สี แล้วเอามาร่วมกัน มุมมองหลาย ๆ มุม นำมาช่วยกัน ขณะนี้ใครจะไปบอกให้คนโน้นคนนี้ทำอย่างนี้ ผมคิดว่ามันจะมาใช้กับสภาฯ คงยาก

เมื่อถามว่าหาก กมธ.สามัญ มีจำนวน 21 คณะจะถือว่าเพียงพอกับจำนวน สว.ชุดนี้หรือไม่ ประธานวุฒิสภา กล่าวว่า จำนวน สว.เราน้อยกว่าครั้งที่แล้ว ก็ถือว่าแล้วแต่ จริง ๆ แล้วมันเป็นมติของสมาชิก ประธานวุฒิสภามีหน้าที่ทำตามมติของเสียงส่วนใหญ่ คนที่เป็นปากเป็นเสียงให้ประชาชนไม่ใช่ประธานฯ ประธานฯ นั่งอยู่ข้างบน ได้แต่มีหน้าที่จัดลำดับให้สมาชิกอภิปราย แต่ประธานฯ พูดอะไรไม่ได้ แม้แต่การออกเสียงลงคะแนนก็ยังต้องงดออกเสียง

คงต้องเป็นเรื่องของสมาชิก เมื่อสมาชิกเสียงข้างมากมีมติว่าอย่างไร มันก็คงต้องเป็นไปตามนั้น เราต้องทำตามระเบียบข้อบังคับ

## Credit
- กองบรรณาธิการ SPACEBAR


========================================

# แผน PDP ฉบับใหม่ หนุนลงทุนโรงไฟฟ้าพลังงานหมุนเวียน

**ID:** 19198
**Slug:** new-pdp-plan-investment-renewable-energy-power-plants
**Published At:** 2024-08-30 16:09:38
**Locale:** th
**Excerpt:** Krungthai COMPASS ชี้แผนพีดีพีฉบับใหม่ หนุนลงทุนโรงไฟฟ้าพลังงานหมุนเวียน คาดเอกชนลงทุนกว่า 1.7 ล้านล้านบาท  ในปี 2567-2580 หนุนรายได้แตะ 2.9 แสนล้าน ใน 13 ปีข้างหน้า และรายได้ธุรกิจโรงไฟฟ้าพลังงานหมุนเวียนเติบโตไม่ต่ำกว่า 1.9 แสนล้านบาท ภายในปี 2580
**Category:** ธุรกิจ-เศรษฐกิจ, business, พลังงาน, energy
**Tags:** 

## Highlights
- ศูนย์วิจัย Krungthai COMPASS ชี้แผนพีดีพีฉบับใหม่ หนุนลงทุนโรงไฟฟ้าพลังงานหมุนเวียน โดยเฉพาะพลังงานแสงอาทิตย์ พลังงานลม พลังงานชีวมวล
- คาดเอกชนมีการลงทุนกว่า 1.7 ล้านล้านบาท  ในปี 2567-2580
- หนุนรายได้แตะ 2.9 แสนล้าน ใน 13 ปีข้างหน้า และรายได้ธุรกิจโรงไฟฟ้าพลังงานหมุนเวียนเติบโตไม่ต่ำกว่า 1.9 แสนล้านบาท ภายในปี 2580

## Content

**ดร.สุปรีย์ ศรีสำราญ ผู้อำนวยการ ศูนย์วิจัย Krungthai COMPASS** เปิดเผยว่า แผนพัฒนากำลังการผลิตไฟฟ้าของประเทศ หรือ พีดีพี (PDP) ฉบับใหม่  ให้ความสำคัญกับความมั่นคงของระบบไฟฟ้า และการลดการปล่อยก๊าซคาร์บอนไดออกไซด์ จากกระบวนการผลิตไฟฟ้า เพื่อให้บรรลุเป้าหมายความเป็นกลางทางคาร์บอน (Carbon Neutrality) ภายในปี 2593 ทำให้ภาครัฐสนับสนุนการลงทุนโรงไฟฟ้าพลังงานหมุนเวียนและระบบบริหารจัดการไฟฟ้ามากขึ้น โดยเฉพาะโรงไฟฟ้าแสงอาทิตย์ โรงไฟฟ้าพลังงานลม และโรงไฟฟ้าชีวมวล ที่ภาครัฐมีแนวโน้มเปิดโอกาสให้ภาคเอกชนเข้ามาลงทุนมากขึ้น

โดยคาดว่า กำลังการผลิตไฟฟ้าของโรงไฟฟ้าทั้ง 3 ประเภท จะขยายตัว 14.5% ต่อปี มาอยู่ที่ 48,666 เมกะวัตต์ในปี 2580 ซึ่งคิดเป็น 43% ของกำลังการผลิตไฟฟ้าทั้งหมด  ช่วยลดการปล่อยก๊าซคาร์บอน จากกระบวนการผลิตไฟฟ้าได้ถึง 27.5 ล้านตันคาร์บอนไดออกไซด์เทียบเท่า (MtCO2e) คิดเป็น 57% ของเป้าหมาย Carbon Neutrality ซึ่งยังอยู่ในระดับที่สามารถบรรลุเป้าหมายดังกล่าวภายในปี 2593 

**นายพงษ์ประภา นภาพฤกษ์ชาติ นักวิเคราะห์ ศูนย์วิจัย Krungthai COMPASS** กล่าวว่า รายได้รวมของธุรกิจโรงไฟฟ้าแสงอาทิตย์ โรงไฟฟ้าพลังงานลม และโรงไฟฟ้าชีวมวลมีแนวโน้มเพิ่มขึ้นจาก 1 แสนล้านบาทในปี 2566 เป็น 2.9 แสนล้านบาทในปี 2580 หรือเติบโตเฉลี่ยปีละ 7.9% ตามกำลังการผลิตไฟฟ้าของโรงไฟฟ้าดังกล่าว ซึ่งมาจากการรับซื้อไฟฟ้าจากกำลังการผลิตไฟฟ้าใหม่ของภาครัฐทั้งหมด 39,693 เมกะวัตต์ในช่วงปี 2567-2580 โดยแบ่งเป็น   
\- โรงไฟฟ้าแสงอาทิตย์ 30,412 เมกะวัตต์  
\- โรงไฟฟ้าพลังงานลม 7,845 เมกะวัตต์  
\- โรงไฟฟ้าชีวมวล 1,436 เมกะวัตต์

นอกจากนี้  การรับซื้อไฟฟ้าจากโรงไฟฟ้าแสงอาทิตย์ โรงไฟฟ้าพลังงานลม และโรงไฟฟ้าชีวมวล ของภาครัฐที่จะเกิดขึ้นในช่วงปี 2567-2580 คาดว่า จะก่อให้เกิดเงินเม็ดลงทุนในการก่อสร้างทั่วประเทศกว่า 1.7 ล้านล้านบาท โดยแบ่งเป็น โรงไฟฟ้าแสงอาทิตย์ราว 1.1 ล้านล้านบาท โรงไฟฟ้าพลังงานลม 4.6 แสนล้านบาท และโรงไฟฟ้าชีวมวล 1.3 แสนล้านบาท

โดยแต่ละพื้นที่ของประเทศจะมีการดึงดูดการลงทุนโรงไฟฟ้าที่แตกต่างกันไป ที่ภาคเหนือจะมีศักยภาพในการลงทุนโรงไฟฟ้าแสงอาทิตย์มากที่สุด เนื่องจากภาครัฐรับซื้อไฟฟ้าแสงอาทิตย์จากโรงไฟฟ้าแห่งใหม่ในภาคเหนือมากที่สุด คิดเป็นสัดส่วน 30.5% ของการรับซื้อไฟฟ้าพลังงานแสงอาทิตย์ทั้งประเทศ ขณะที่ภาคตะวันออกเฉียงเหนือเป็นภูมิภาคที่มีศักยภาพในการลงทุนโรงไฟฟ้าพลังงานลมมากที่สุด โดยภาครัฐรับซื้อไฟฟ้าพลังงานลมจากภาคตะวันออกเหนือเกือบทั้งหมด หรือ 92% ของการรับซื้อไฟฟ้าพลังงานลมทั้งหมด

สำหรับการลงทุนโรงไฟฟ้าชีวมวลนั้น ทุกพื้นที่มีศักยภาพในการผลิต ขึ้นอยู่กับชนิดของเชื้อเพลิงที่นำมาใช้ในการผลิตไฟฟ้า โดยควรเลือกใช้วัสดุเหลือใช้ในการเกษตรมาเป็นเชื้อเพลิงในการผลิตไฟฟ้า โดยโรงไฟฟ้าชีวมวลที่ตั้งในภาคตะวันออกเฉียงเหนือ ภาคเหนือ และภาคกลาง ควรเลือกใช้ใบและยอดอ้อย และฟางข้าวเป็นเชื้อเพลิงในการผลิตไฟฟ้า ขณะที่โรงไฟฟ้าชีวมวลที่ตั้งในภาคใต้ควรเลือกใช้ผลพลอยจากปาล์มเป็นเชื้อเพลิงในการผลิตไฟฟ้า เพราะเป็นวัสดุที่เหลือใช้ในภาคดังกล่าวจำนวนมาก

## Credit
- กองบรรณาธิการ SPACEBAR


========================================

# จับมือ ‘ปชป.’ เพื่อเสถียรภาพรัฐบาล

**ID:** 19196
**Slug:** ing-interview-politic-30aug2024
**Published At:** 2024-08-30 15:24:24
**Locale:** th
**Excerpt:** ‘นายกฯ อิ๊งค์’ แจงจับมือ ปชป.เพื่อเสถียรภาพ รบ.หลังทิ้ง พปชร.
**Category:** การเมือง, politics, การเมืองระดับชาติ, national
**Tags:** 

## Highlights
- ‘นายกฯ อิ๊งค์’ แจงจับมือ ปชป.เพื่อเสถียรภาพ รบ.หลังทิ้ง พปชร. ชี้เข้าใจเสื้อแดงดี ถึงเวลาประเทศเดินหน้า 
- เมิน ‘เสรีพิศุทธ์’ ขอโฟกัสเรื่องสำคัญ
- เผย โผ ครม.นิ่งแล้ว เหลือขั้นตอนตรวจคุณสมบัติ ลั่น ขอทำให้เร็วเพื่อแก้ปัญหาประเทศ
- ระบุ น้ำไม่ท่วม กรุงเทพฯ เหตุ ปริมาณน้ำไม่เยอะเหมือนปี 54 บอกน้ำเริ่มลดขอโฟกัส เรื่องเยียวยาชาวบ้าน บอก แถลงนโยบายต่อสภาแล้ว คงทำอะไรได้มากขึ้น

## Content

แพทองธาร ชินวัตร นายกฯ และหัวหน้าพรรคเพื่อไทย ให้สัมภาษณ์กรณีพรรคประชาธิปัตย์เข้าร่วมรัฐบาลกับพรรคเพื่อไทยว่า รัฐบาลที่ดี รัฐบาลที่จะช่วยเหลือประชาชนได้ เสถียรภาพเป็นเรื่องสำคัญ เมื่อพรรคเพื่อไทยไม่ได้เชิญพรรคพลังประชารัฐเข้าร่วม การแก้กฎหมายต่างๆ ต้องมีเสียงมากพอ ไม่เช่นนั้นการแก้กฎหมายช่วยเหลือประชาชนอาจสะดุดได้ วันนี้ฝ่ายบริหารพรรคประชาธิปัตย์ไม่เหมือนในหลายทศวรรษ การที่เราร่วมรัฐบาลกัน ไม่ได้แปลว่า พรรคเพื่อไทยยอมรับการกระทำของผู้บริหารพรรคประชาธิปัตย์ในอดีต วันนี้ทุกอย่างเปลี่ยนไปเยอะมาก เราต้องการรัฐบาลที่มีเสถียรภาพ การได้เสียงของพรรคประชาธิปัตย์ คือปัจจัยที่ทำให้เรามีเสียงมากพอ

เมื่อถามว่า คนเสื้อแดงไม่ค่อยเห็นด้วยกับการร่วมงานกับพรรคประชาธิปัตย์ แพทองธาร ชี้มือมาที่ตัวเอง แล้วพูดว่า “ นี่คือคนเสื้อแดง“ ก่อนกล่าวว่า พรรคเพื่อไทยมีเป้าหมายอย่างชัดเจนว่าต้องแก้ไขปัญหาให้ประชาชนให้ได้ และผลักดันนโยบายต่างๆให้สำเร็จ นี่คือความตั้งใจ เราทำนโยบายสำเร็จมาเยอะ ในเรื่องของการเมืองมีส่วนหนึ่งที่เราต้องทำให้มีเสถียรภาพให้ได้ ผ่านมาแล้ว 10-20 ปี หลายอย่างเปลี่ยนไป ผู้บริหารก็เปลี่ยนไป แม้ชื่อจะยังเป็นประชาธิปัตย์เหมือนเดิม แต่หลายอย่างในนั้นเปลี่ยนไปมาก คิดว่าเราต้องเดินหน้าต่อไป ถ้าเรามัวแต่คิดเรื่องการเมืองกันต่อไป ก็จะถ่วงหลังประเทศ และการฟ้องร้องอะไรต่างๆ ที่เป็นเรื่องเล็กๆมากมาย มันไม่ได้จำเป็นสำหรับการบริหารประเทศ

ส่วนจะบอกคนเสื้อแดงอย่างไรที่เห็นต่างนั้น ในฐานะนายกฯ สัญญาจะเป็นนายกฯ ของคนไทยทุกคน นี่คือสิ่งที่ต้องเกิดขึ้น มาอยู่ตรงนี้จะทำเพื่อประชาชนทุกคน เข้าใจความรู้สึกของคนเสื้อแดงดี เรื่องเสื้อแดงจะพูดไม่ได้เลยว่าไม่เข้าใจ เข้าใจ แต่วันนี้เราพร้อมหรือยังที่จะก้าวไปข้างหน้า เห็นประเทศชาติที่ดีขึ้นเตรียมไว้ให้ลูกหลาน วันนี้เราต้องเป็นผู้ใหญ่ที่เราต้องพร้อมด้วย นี่คือสิ่งสำคัญ

สำหรับความเปลี่ยนแปลงของพรรคประชาธิปัตย์นั้น มันเหมือนประเทศที่เป็นเผด็จการมา เราไม่ทำการซื้อขายด้วย แต่วันหนึ่งเมื่อเขาเปลี่ยน เป็นประเทศที่เป็นประชาธิปไตย เราก็ซื้อขายกับเขาต่อ เป็นการมองไปข้างหน้า มองไปที่อนาคต ลักษณะจะเป็นเช่นนั้น เราจึงต้องให้ความสำคัญตรงจุดนั้น อยากขอให้สื่อให้กำลังใจและผลักดันประเทศไปพร้อมกัน อย่าไปให้ความสำคัญอะไรอะไรที่ไม่สำคัญ อย่าให้ความสำคัญกับการฟ้องที่ไม่สำคัญ หรือประเด็นอะไรที่ไม่สำคัญ ขอให้ช่วยกันเพราะหน้าที่ตรงนี้หนักและไม่ง่าย ต้องขอความร่วมมือจากทุกฝ่าย ส่วนกรณีที่พรรคพลังประชารัฐเตรียมยื่นฟ้องนายกฯ ต่อองค์กรอิสระ เราก็คงไปห้ามเขาไม่ได้ แต่ปัญหาที่เกิดขึ้นภายในพรรคพลังประชารัฐ ก็ให้เป็นปัญหาของเขา และส่วนตัวไม่ได้มีส่วนในการตัดสินใจ 

ส่วนเหตุผลที่ไม่เอาพรรคพลังประชารัฐเป็น เพราะพล.อ.ประวิตร วงษ์สุวรรณ หัวหน้าพรรค ใช่หรือไม่ แพทองธาร กล่าวว่า มีเหตุผลหลายอย่างที่ไม่สามารถร่วมงานกับพรรคพลังประชารัฐได้ แต่เมื่อผู้สื่อข่าวถามว่าได้คุยกับ ทักษิณ ชินวัตร อดีตนายกฯ ในฐานะบิดาบ้างหรือไม่ กรณี พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย ออกมาระบุว่าได้ไปเยี่ยมทักษิณที่โรงพยาบาลตำรวจถึงสองครั้ง แพทองธาร กล่าวว่า อยากให้โฟกัสที่เรื่องสำคัญค่ะ 

เมื่อถามต่อว่า พล.ต.อ.เสรีพิศุทธ์น้อยใจที่ไม่ได้ตำแหน่งเลยออกมาแฉว่าทักษิณครอบงำพรรคร่วมรัฐบาล โดยเรียกพรรคร่วมรัฐบาลไปประชุมที่บ้านจันทร์สองหล้า แพทองธาร กล่าวติดตลกว่า “อาจจะเป็นตัวเองมากกว่าที่ครอบงำทักษิณ ข้อเท็จจริง คือทักษิณไม่ได้ครอบงำ การปรึกษากันคือเรื่องธรรมดา แต่ถ้าหากจะหาเรื่องกันเช่นนั้น มันก็เป็นอย่างนั้น แต่ความจริงไม่มีการครอบงำอะไร ทุกคนมีตัวตน มีความคิดเป็นของตัวเอง มีคำปรึกษาจากทุกคนที่สามารถช่วยกัน ทำงานให้ประเทศต่อ ก็แค่นั้นเอง”

แพทองธาร ยังให้สัมภาษณ์ถึงความคืบหน้าการจัดตั้งรัฐบาลว่า ค่อนข้างลงตัวนิ่งแล้ว เหลือเพียงการตรวจสอบคุณสมบัติ ส่วนจะเสร็จเมื่อไหร่นั้นคิดว่าใกล้แล้ว เพราะตรวจมาประมาณหนึ่งสัปดาห์แล้ว 

ส่วนการตรวจสอบคุณสมบัติ ได้ส่งไปแล้ว ขอให้ใจเย็น เพื่อรอการตรวจสอบคุณสมบัติให้แล้วเสร็จ ทั้งนี้ สัปดาห์หน้าจะยื่นทูลเกล้าฯ เลยได้หรือไม่นั้น หากฝ่ายที่ตรวจสอบตอบกลับมาแล้วรายชื่อลงตัว เราก็จะทำโดยเร็วที่สุดเท่าที่จะทำได้ เพราะไม่เช่นนั้นการทำงานจะติดปัญหาต่างๆ เช่น การลงพื้นที่วันนี้ติดเรื่องที่เป็นรัฐบาลที่ยังไม่ได้แถลงนโยบาย เราจะได้บอกประชาชนได้ว่าเรากำลังทำอะไรอยู่ ขณะเดียวกัน การเตรียมนโยบายที่จะแถลงต่อรัฐสภา ก็ใกล้เสร็จแล้ว

แพทองธาร ยังกล่าวถึงการลงพื้นที่พบปะประชาชนที่ได้ประสบอุทกภัยว่า ตอนนี้สถานการณ์ก็เริ่มดีขึ้นเรื่อยๆ น้ำก็เริ่มลดแล้ว แต่อยากให้โฟกัสเรื่องของการเยียวยาพี่น้องประชาชนต่อไป เพราะน้ำท่วมแต่ละครั้งก็เกิดความศูนย์เสียและลำบากกันเยอะ ตอนนี้เขื่อนด้านบน ทั้งเขื่อนสิริกิต์ และ เขื่อนภูมิพล สามารถรองรับน้ำได้เพียงพอแน่นอน ฉะนั้นในส่วนของพื้นที่กรุงเทพฯ ไม่มีปัญหา และในส่วนของการคาดการณ์เรื่องพายุก็ไม่มีเข้ามา ดังนั้น พื้นที่ กรุงเทพฯ จึงปลอดภัยแล้ว ขณะที่ภาคเหนือตอนนี้ก็เริ่มดีขึ้น รวมถึงจากการที่ได้พูดคุยกับ ร.อ.ธรรมนัส พรหมเผ่า รมว.เกษตรและสหกรณ์ ก็ได้ทราบว่า ตอนนี้ทางภาคเหนือเต็มที่ 7 วัน ทุกอย่างก็จะเริ่มเคลียคลาย หรือบางจังหวัดอาจจะแค่ 3-5 วัน ทั้งนี้ ภาพรวมของสถานการณ์น้ำในปีนี้ ไม่น่ากลัวเหมือนปี 54 แน่นอน เพราะปี 54 เป็นปีที่น้ำเยอะและมีพายุเข้ามาในช่วงเดือน ต.ค. ปี 54 ถึง 5 ลูก แต่ตอนนี้มีการคาดการณ์ว่าพายุจะเข้ามาในประเทศ 2 ลูก หรืออาจจะไม่มีเลย

อย่างไรก็ตาม ในเดือน ก.ย. ถึง ต.ค. ที่อาจจะมีปริมาณฝนตกเพิ่มขึ้น ก็ได้เตรียมรับมือพอสมควร ในส่วนของฝั่งชลประทานก็ไม่ได้มีความกังวลใจเหมือนในปี 54 เพราะเคยได้รับมือมาแล้ว และปีนี้ปริมาณน้ำฝนก็ไม่เยอะเหมือนปี 54 ทั้งนี้หากมีการแถลงนโยบายต่อสภาเรียบร้อยแล้ว คงต้องมีการดูแลเรื่องนี้อย่างจริงจัง เพราะจากการลงพื้นที่มาก็เห็นว่าประชาชนเดือดร้อนจากน้ำท่วมอย่างจริงจัง อะไรที่สามารถช่วยเหลือประชาชนได้ก็ขอให้ช่วยกันเพราะผลประโยชน์อยู่ที่ประชาชน นอกจากนี้ก็มีอีกหลายอย่างที่คิดไว้ หากขั้นตอนการตั้งคณะรัฐมนตรีเสร็จเรียบร้อยก็จะพยายามเริ่มลุยงาน พร้อมกันนี้ ยืนยันว่า อยากแก้ไขปัญหานี้แน่นอน ซึ่งขณะนี้มีการรับทราบข้อมูลว่าเขื่อนไหนที่แตก และปัญหานี้ในอนาคต ถ้าถูกแก้ในระยะยาว ก็จะไม่ต้องมาคอยแก้ หรือเสียงบประมาณในช่วงสั้นๆ ซ้ำแล้วซ้ำอีก นี่คือสิ่งที่เรามีความตั้งใจอยากทำในอนาคต

“ถ้าจะพูดถึงเรื่องความตั้งใจ มีแน่นอน เรามีความตั้งใจแน่นอนที่จะทำให้ตรงนี้สามารถแก้ไขปัญหาในระยะยาวได้ เพื่อไม่อยากให้เสียงบประมาณที่เล็กๆ และบ่อยๆ”

## Credit
- กองบรรณาธิการ SPACEBAR


========================================

# ‘อนุทิน’ เสียใจเหตุอุโมงค์ถล่ม ทำสูญเสีย 3 ชีวิต ยันช่วยเหลือตามกฎหมายเต็มที่ 

**ID:** 19194
**Slug:** anutin-30-aug-24-part1
**Published At:** 2024-08-30 14:17:11
**Locale:** th
**Excerpt:** ‘อนุทิน’ เสียใจเหตุอุโมงค์ก่อสร้างรถไฟความเร็วสูงถล่ม ทำสูญเสีย 3 ชีวิต ยันเร่งช่วยเหลือเยียวยาตามกฎหมาย ขอบคุณ ‘ทีมกู้ภัย-เจ้าหน้าที่’ ระดมทุ่มเทช่วยแรงงานเคราะห์ร้าย
**Category:** การเมือง, politics, การเมืองระดับชาติ, national
**Tags:** 

## Highlights
- ‘อนุทิน’ เสียใจเหตุอุโมงค์ก่อสร้างรถไฟความเร็วสูงถล่ม ทำสูญเสีย 3 ชีวิต ยันเร่งช่วยเหลือเยียวยาตามกฎหมาย ขอบคุณ ‘ทีมกู้ภัย-เจ้าหน้าที่’ ระดมทุ่มเทช่วยแรงงานเคราะห์ร้าย

## Content

ผู้สื่อข่าวรายงานว่า **อนุทิน ชาญวีรกูล รองนายกรัฐมนตรี และรมว.มหาดไทย** ได้ลงพื้นที่ บริเวณที่เกิดเหตุอุโมงก่อสร้างรถไฟความเร็วสูงถล่ม และมีผู้เสียชีวิต 3 ราย ที่ จ.นครราชสีมา 

อนุทิน ระบุว่า ในนามของรัฐบาลและฝ่ายปฏิบัติหน้าที่ ขอบคุณพี่น้องสื่อมวลชนที่เข้ามาเกาะติดสถานการณ์และรายงานความเคลื่อนไหว หากมีความขัดข้องประการใด ขออภัยมา ณ ที่นี้ ซึ่งภารกิจของเรา ได้จบลงแล้ว ไม่มีใครอยากให้เหตุการณ์เกิดขึ้น ขอบคุณและชื่นชมในความทุ่มเทของทีมกู้ภัยและเจ้าหน้าที่ทุกท่าน เราพบร่างของผู้เคราะห์ร้ายทั้ง 3 รายแล้ว 

ส่วนสาเหตุการเสียชีวิตขอให้รอข้อมูลจากโรงพยาบาลมหาราชนครราชสีมา ซึ่งกำลังดำเนินการชันสูตร เบื้องต้น ผู้เสียชีวิตรายแรกสาเหตุมาจากการขาดอากาศหายใจ ส่วนอีก 2 ราย จะทราบผลเบื้องต้นน่าจะภายในวันนี้

“ผมขอยืนยันว่าเจ้าหน้าที่ทุกท่าน ทำงานอย่างเต็มที่สุดความสามารถ เราทุ่มเทพลังทั้งหมด เพื่อช่วยชีวิตคน แต่เนื่องจากโครงสร้างของตัวถ้ำ ไปจนถึงอุปสรรคมากมายตลอดการทำงาน ทำให้เราไม่สามารถช่วยชีวิต ผู้เคราะห์ร้ายได้” 

อนุทิน ยังระบุว่า หลังจากนี้ อธิบดีกรมสวัสดิการและคุ้มครองแรงงาน จะเร่งดำเนินการช่วยเหลือเยียวยาแก่ทางผู้เสียชีวิต ตามกฎหมายต่อไป

## Credit
- กองบรรณาธิการ SPACEBAR


========================================

# นักวิทย์เตือนฟ้าผ่าถี่ขึ้นเพราะโลกรวน ในอินเดียดับปีละเกือบ 2,000 คน 

**ID:** 19191
**Slug:** alarming-rise-in-deadly-lightning-strikes-in-india
**Published At:** 2024-08-30 14:13:28
**Locale:** th
**Excerpt:** นักวิทย์เผยจำนวนฟ้าผ่าในอินเดียเพิ่มขึ้นจนน่าตกใจ! เหตุเพราะโลกรวน คร่าชีวิตผู้คนเกือบ 2,000 รายทุกปี 
**Category:** ต่างประเทศ, world, สิ่งแวดล้อม, environment
**Tags:** 

## Highlights
- นักวิทยาศาสตร์เตือนว่าการเปลี่ยนแปลงสภาพภูมิอากาศทำให้จำนวนฟ้าผ่าในอินเดียเพิ่มสูงขึ้นอย่างน่าตกใจ โดยคร่าชีวิตผู้คนไปเกือบ 1,900 รายต่อปี 
- ฟ้าผ่าเป็นสาเหตุของการเสียชีวิตจำนวนมากถึง 101,309 รายระหว่างปี 1967-2020 และเพิ่มขึ้นอย่างมากระหว่างปี 2010-2020 
- นักวิทยาศาสตร์กล่าวว่า “ความถี่ของการเกิดฟ้าผ่าเพิ่มขึ้นเนื่องจากอุณหภูมิโลกที่สูงขึ้น ส่งผลให้เกิดสภาพอากาศเลวร้ายตามมา” 

## Content

**นักวิทยาศาสตร์เตือนว่าการเปลี่ยนแปลงสภาพภูมิอากาศทำให้จำนวนฟ้าผ่าในอินเดียเพิ่มสูงขึ้นจนน่าตกใจ โดยคร่าชีวิตผู้คนไปเกือบ 1,900 รายต่อปี** 

ทีมนักวิจัยจากมหาวิทยาลัยมหาวิทยาลัยฟากีร์ โมฮัน ในรัฐโอฑิศา ทางตะวันออกของอินเดียเปิดเผยว่า ฟ้าผ่าเป็นสาเหตุของการเสียชีวิตจำนวนมากถึง 101,309 รายระหว่างปี 1967-2020 และเพิ่มขึ้นอย่างมากระหว่างปี 2010-2020 

_“ผลลัพธ์บ่งชี้ว่าปรากฏการณ์ฟ้าผ่าเพิ่มขึ้นอย่างต่อเนื่องในอินเดีย ซึ่งเป็นสาเหตุการเสียชีวิตอันดับต้นๆ ในบรรดาภัยพิบัติทางธรรมชาติที่เกิดจากการเปลี่ยนแปลงสภาพภูมิอากาศ” รายงานระบุ_ 

แม้ว่ารายงานจะพิจารณาจากข้อมูลของผู้เสียชีวิต ไม่ได้ดูจากจำนวนครั้งของการเกิดฟ้าผ่า แต่ระบุว่า **“ปรากฏการณ์ฟ้าผ่าในอินเดียกำลังกลายเป็นสิ่งที่คาดเดาได้ยากมากขึ้นเรื่อยๆ”** 

ข้อมูลแสดงให้เห็นว่าจำนวนผู้เสียชีวิตต่อปีโดยเฉลี่ยต่อรัฐในอินเดียเพิ่มขึ้นจาก 38 รายในช่วงปี 1967-2002 เป็น 61 รายในช่วงปี 2003-2020 ซึ่งเป็นช่วงที่ประชากรของประเทศเพิ่มขึ้นอย่างรวดเร็วเป็น 1.4 พันล้านคนเช่นกัน 

จริงๆ แล้ว ปรากฏการณ์ฟ้าผ่าถือเป็นเรื่องปกติในอินเดียในช่วงฤดูมรสุมระหว่างเดือนมิถุนายนถึงกันยายน ซึ่งถือเป็นช่วงที่สำคัญมากในการเติมน้ำให้แหล่งน้ำในภูมิภาค 

อย่างไรก็ตาม นักวิทยาศาสตร์กล่าวว่า _**“ความถี่ของการเกิดฟ้าผ่าเพิ่มขึ้นเนื่องจากอุณหภูมิโลกที่สูงขึ้น ส่งผลให้เกิดสภาพอากาศเลวร้ายตามมา”**_ 

อุณหภูมิอากาศที่สูงขึ้นทำให้เกิดไอน้ำมากขึ้น ซึ่งหลังจากที่ไอน้ำเย็นตัวลงที่ระดับความสูง จะก่อให้เกิดประจุไฟฟ้าที่ทำให้เกิดฟ้าผ่า 

นอกจากนี้ รายงานที่ตีพิมพ์ในวารสารนานาชาติด้านสิ่งแวดล้อม การพัฒนา และความยั่งยืน ยังระบุเพิ่มเติมว่า จำนวนผู้เสียชีวิตที่สูงในอินเดียยังเกิดจากระบบเตือนภัยล่วงหน้าที่ไม่มีประสิทธิภาพ และขาดการตระหนักรู้ถึงวิธีลดความเสี่ยง 

การเสียชีวิตจำนวนมากจากฟ้าผ่าเพียงครั้งเดียวถือเป็นเรื่องปกติ เช่น เมื่อเกษตรกรหลบฝนเป็นกลุ่มใต้ต้นไม้ 

รายงานยังระบุอีกว่า ข้อมูลการเสียชีวิตจากฟ้าผ่าที่บันทึกไว้บ่งชี้ว่า _**“มีแนวโน้มเพิ่มขึ้น โดยในช่วง 2 ทศวรรษที่ผ่านมามีจำนวนเพิ่มขึ้นสูงสุดจนน่าตกใจ...**_แนวโน้มสภาพอากาศรุนแรงที่เพิ่มมากขึ้นอาจทำให้สถานการณ์เลวร้ายลง...มีความจำเป็นเร่งด่วนที่จะต้องเปลี่ยนแปลงนโยบายเพื่อบรรเทาผลกระทบดังกล่าว”  

### **ที่เวียดนามก็ผ่าแรงไม่แพ้กัน!!!** 

เมื่อคืน (29 ส.ค.) จนถึงช่วงเช้ามืด (30 ส.ค.) เกิดฝนตกหนักทางจังหวัดภาคเหนือของเวียดนาม และพบว่าช่วงเวลา 4.00-5.00 น. **เจอฟ้าผ่าประมาณ 1,000-1,400 ครั้งทั้งบนพื้นดินและบนท้องฟ้าทุกๆ 10 นาที** ขณะที่ในช่วงเวลา 5.50-6.50 น. **เจอฟ้าผ่า 500-800 ครั้งโดยเฉลี่ยทุกๆ 10 นาที** 

นอกจากนี้ ในช่วงต้นเดือนมิถุนายนที่ผ่านมาก็พบว่า กรุงฮานอยต้องเจอฟ้าผ่ากว่า 10,000 ครั้งในเวลา 3 ชั่วโมง โดยมีฟ้าผ่าลงมาบนพื้นดินกว่า 7,000 ครั้ง โดยเฉลี่ยแล้ว มีฟ้าผ่าลงมาบนพื้นดิน 470 ครั้งทุกๆ 10 นาที ส่งผลให้มีพลเมืองหญิงคนหนึ่งได้รับบาดเจ็บสาหัส

## Credit
- กองบรรณาธิการ SPACEBAR


========================================

# ส่งรายชื่อถึงที่! 2 เก้าอี้รัฐมนตรีโควตา ปชป.

**ID:** 19193
**Slug:** democrat-party-delivers-2-names-of-prospective-ministers
**Published At:** 2024-08-30 14:08:06
**Locale:** th
**Excerpt:** ‘รองหัวหน้าพรรคประชาธิปัตย์’ นำส่ง 2 รายชื่อว่าที่รัฐมนตรีตามโควตา-มั่นใจคุณสมบัติ ชี้หากทำงานได้ตามนโยบาย-ประชาชนพึงพอใจ รัฐบาลมีโอกาสอยู่ครบเทอม พร้อมมองเสียงวิจารณ์ ‘ร่วมรัฐบาลเพื่อไทย’ เป็นเรื่องธรรมดา
**Category:** การเมือง, politics
**Tags:** 

## Highlights
- ‘นริศ’ รองหัวหน้าประชาธิปัตย์ นำส่ง 2 รายชื่อว่าที่รัฐมนตรีตามโควตา
- มั่นใจคุณสมบัติ ชี้หากทำงานได้ตามนโยบาย-ประชาชนพึงพอใจ รัฐบาลมีโอกาสอยู่ครบเทอม
- มองเสียงวิจารณ์ ‘ร่วมรัฐบาลเพื่อไทย’ เป็นเรื่องธรรมดา

## Content

รวดเร็วทันใจ ภายหลังเมื่อคืนวันที่ 29 ส.ค.ที่ผ่านมา เสียงข้างมากในที่ประชุมกรรมการบริหาร (กก.บห.) **พรรคประชาธิปัตย์** มีมติให้เข้าร่วมรัฐบาลกับพรรคเพื่อไทย พร้อมเสนอชื่อ **เฉลิมชัย ศรีอ่อน** หัวหน้าพรรคฯ ให้เป็น รมว.ทรัพยากรธรรมชาติและสิ่งแวดล้อม และ **เดชอิศม์ ขาวทอง** เลขาธิการพรรคฯ ให้เป็น รมช.สาธารณสุข ตามโควตาที่พรรคเพื่อไทยจัดให้

มาวันนี้ **นริศ ขำนุรักษ์** รองหัวหน้าพรรคประชาธิปัตย์ ก็เดินทางเข้าอาคาร SC ASSET Public Company Limited ถนนวิภาวดีรังสิต กรุงเทพฯ (ตึกชินวัตร ทาวเวอร์ 3) เพื่อนำรายชื่อผู้ที่มีคุณสมบัติเหมาะสมที่จะดำรงตำแหน่งรัฐมนตรี ในสัดส่วนของพรรคประชาธิปัตย์ มาส่งให้พรรคเพื่อไทย ในฐานะแกนนำรัฐบาล เป็นที่เรียบร้อย

ได้รับมอบหมายจาก เฉลิมชัย ศรีอ่อน หัวหน้าพรรคประชาธิปัตย์ ให้นำรายชื่อทั้ง 2 คน ที่จะเข้าร่วมรัฐบาล มาส่งให้กับพรรคเพื่อไทย ซึ่งเป็นรายชื่อที่มีมติจากที่ประชุมพรรคประชาธิปัตย์เมื่อวันที่ 29 ส.ค.ที่ผ่านมา ซึ่งเมื่อคืนก็มีการประชุมกันจนดึก จึงได้เดินทางมาส่งหนังสือในเช้าวันเดียวกันนี้ และได้มีการประสานงานกับ สรวงศ์ เทียนทอง เลขาธิการพรรคเพื่อไทยแล้ว แต่เนื่องด้วย สรวงศ์ ติดภารกิจลงพื้นที่จังหวัดสุโขทัย พร้อมกับ แพทองธาร ชินวัตร นายกรัฐมนตรี ซึ่งกระบวนการนับจากนี้จะมีการตรวจสอบคุณสมบัติตามขั้นตอน

พร้อมยืนยันว่า 2 เก้าอี้ที่ได้คือ ตำแหน่ง รมว.ทรัพยากรธรรมชาติและสิ่งแวดล้อม และ รมช.สาธารณสุข

เมื่อคืนวันที่ 29 ส.ค.ที่ผ่านมา หัวหน้าพรรค ได้แจ้งภายในว่า ได้ 2 ตำแหน่ง

เมื่อถามว่า มีความมั่นใจหรือไม่ในเรื่องของคุณสมบัติว่าจะไม่มีปัญหาตามมาภายหลัง นริศ กล่าวว่า เรื่องนี้หัวหน้าพรรคฯ ได้ให้สัมภาษณ์ไปแล้วว่า มีความมั่นใจในทั้ง 2 รายชื่อ แต่ทั้งนี้ ก็ขึ้นอยู่กับหน่วยงานที่เกี่ยวข้องตรวจสอบ

ส่วนกรณีที่มีกระแสวิพากษ์วิจารณ์ ภายหลังที่พรรคประชาธิปัตย์เข้าร่วมรัฐบาลกับพรรคเพื่อไทย นริศ มองว่า **เป็นเรื่องธรรมดา**

เพราะเราเป็นทั้งฝ่ายค้าน และฝ่ายรัฐบาลมาแล้ว เป็นระยะเวลายาวนานมาก ซึ่งมีกระแสเช่นนี้เกิดขึ้นทุกครั้ง

เมื่อถามย้ำว่า แบบนี้จะหมายถึง _“ไม่มีมิตรแท้ และศัตรูที่ถาวร”_ ใช่หรือไม่ นริศ กล่าวว่า ไม่เป็นเช่นนั้น เพราะการร่วมรัฐบาลครั้งนี้ พรรคจะผลักดันนโยบายของพรรค

เมื่อถามถึงความมั่นใจว่ารัฐบาลจะอยู่ครบเทอมในอีก 3 ปีที่เหลือหรือไม่ นริศ กล่าวว่า อยู่ที่การทำงานของรัฐบาลชุดนี้เป็นสำคัญ **หากทำงานได้ตามนโยบายและประชาชนพึงพอใจ โอกาสที่จะอยู่จนครบวาระก็มีความเป็นไปได้**

ส่วนเมื่อตั้งข้อสังเกตว่า ขณะนี้มีบุคคลเตรียมร้องเรียนเรื่องคุณสมบัติรัฐมนตรี ซึ่งอาจเป็นเหตุให้นายกรัฐมนตรีพ้นจากตำแหน่งนั้น นริศ ยอมรับว่า _“เรื่องนี้ก็เยอะจริง ๆ แต่**ผู้ที่จะมาดำรงตำแหน่งก็ต้องมีความหนักแน่น เพราะการตรวจสอบบุคคลสาธารณะ สามารถเกิดขึ้นได้เสมอ**”_

## Credit
- กองบรรณาธิการ SPACEBAR


========================================

# ใกล้จบแล้ว! โผ ‘ครม.แพทองธาร 1’

**ID:** 19192
**Slug:** list-of-cabinet-almost-finished
**Published At:** 2024-08-30 13:50:54
**Locale:** th
**Excerpt:** โผ ‘ครม.แพทองธาร 1’ ใกล้จบแล้ว! ‘ภูมิธรรม’ เผยอยู่ระหว่างตรวจสอบคุณสมบัติ-ปรับวางตัวบุคคลให้เหมาะสม
**Category:** การเมือง, politics
**Tags:** 

## Highlights
- โผ ‘ครม.แพทองธาร 1’ ใกล้จบแล้ว! ‘ภูมิธรรม’ เผยอยู่ระหว่างตรวจสอบคุณสมบัติ-ปรับวางตัวบุคคลให้เหมาะสม

## Content

ผู้สื่อข่าวรายงานความคืบหน้าการตั้งคณะรัฐมนตรี (ครม.) หลังพรรคประชาธิปัตย์ (ปชป.) ตอบรับเข้าร่วมรัฐบาลกับพรรคเพื่อไทยอย่างเป็นทางการ

โดยทาง **ภูมิธรรม เวชยชัย** รองนายกรัฐมนตรี และ รมว.พาณิชย์ ปฏิบัติหน้าที่แทนนายกรัฐมนตรี เปิดเผยว่า **อยู่ระหว่างการตรวจสอบคุณสมบัติผู้ถูกเสนอชื่อบางส่วน** พร้อมพิจารณาปรับวางตัวบุคคลเพื่อให้เกิดความเหมาะสม และลดปัญหาให้มากที่สุด

รายชื่อ ครม.ทั้งหมด ใกล้เสร็จเรียบร้อย เมื่อทุกอย่างแล้วเสร็จ ก็จะเป็นกระบวนการจัดตั้งรัฐบาลตามขั้นตอนของกฎหมายครบถ้วน ครม.ชุดใหม่ ก็จะสามารถเริ่มปฏิบัติหน้าที่ได้ทันที

### **ยังไม่ได้นํารายชื่อ ‘ครม.ชุดใหม่’ ขึ้นทูลเกล้าฯ**

ทางด้าน **นพ.พรหมินทร์ เลิศสุริย์เดช** เลขาธิการนายกรัฐมนตรี เผยความคืบหน้าในการตรวจสอบคุณสมบัติผู้ที่จะดำรงตำแหน่งรัฐมนตรีในคณะรัฐมนตรี (ครม.) เพียงสั้น ๆ ว่า อยู่ในกระบวนการตรวจสอบ โดย**ยังไม่ได้นำรายชื่อขึ้นทูลเกล้าฯ**

## Credit
- กองบรรณาธิการ SPACEBAR
- คมกริบ จันทร์เพ็ชร


========================================

# สุริยะ จ่อชง ครม.ใหม่ ต่ออายุค่ารถไฟฟ้า 20 บ. ตลอดสาย

**ID:** 19188
**Slug:** ministry-transport-red-purple-trains-20-baht-throughout-line
**Published At:** 2024-08-30 13:15:49
**Locale:** th
**Excerpt:** ‘สุริยะ’ ยันเดินหน้านโยบายค่ารถไฟฟ้า 20 บาทตลอดสายต่อเนื่อง เล็งเสนอ ครม.ชุดใหม่ต่ออายุมาตรการ การันตีครบทุกสี-ทุกสายภายใน ก.ย.68 
**Category:** ธุรกิจ-เศรษฐกิจ, business, เศรษฐกิจ, economics
**Tags:** 

## Highlights
- ‘สุริยะ’ ยันเดินหน้านโยบายค่ารถไฟฟ้า 20 บาทตลอดสายต่อเนื่อง
- เล็งเสนอ ครม.ชุดใหม่ต่ออายุมาตรการ โดยการันตีครบทุกสี-ทุกสายภายในกันยายน 68
- มั่นใจ ช่วยลดค่าครองชีพ-แก้ปัญหาจราจรติดขัด ประชาชนได้ประโยชน์สูงสุด

## Content

**นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม** เปิดเผยถึงนโยบายอัตราค่าโดยสารรถไฟฟ้าสูงสุดไม่เกิน 20 บาท หรือ 20 บาทตลอดสายว่า ตามที่ได้เปิดใช้นโยบายค่ารถไฟฟ้า 20 บาทตลอดสายใน 2 โครงการ ได้แก่ รถไฟชานเมืองสายสีแดง และรถไฟฟ้า MRT สายสีม่วงตั้งแต่เมื่อวันที่ 16 ตุลาคม 2566 ที่ผ่านมา พบว่า ผู้โดยสารให้การตอบรับเป็นอย่างดี โดยกรมการขนส่งทางราง (ขร.) ได้รายงานว่า จำนวนผู้ใช้บริการรถไฟฟ้าทั้ง 2 สาย (ข้อมูล ณ เดือนมิถุนายน 2567) เพิ่มขึ้น 26.32% เมื่อเทียบกับช่วงเดียวกันของปีก่อน

ทั้งนี้ จากข้อมูลยังระบุว่า รถไฟชานเมืองสายสีแดง มีจำนวนผู้ใช้บริการเพิ่มขึ้น 51.15% และรถไฟฟ้า MRT สายสีม่วง เพิ่มขึ้น 17.39% เมื่อเทียบกับช่วงเดียวกันของปีก่อน ขณะเดียวกัน ปริมาณผู้โดยสารยังคงมีแนวโน้มเพิ่มขึ้นอย่างต่อเนื่อง โดยผู้โดยสารประจำเดือนกรกฎาคม 2567 พบว่า มีผู้ใช้บริการรถไฟฟ้า MRT สายสีม่วง รวม 2,166,099 ราย เพิ่มขึ้นจากเดือนมิถุนายน 2567 ที่มีผู้ใช้งานจำนวน 2,014,473 ราย ขณะที่ รถไฟชานเมืองสายสีแดง มีผู้ใช้บริการรวม 982,825 ราย เพิ่มขึ้นจากเดือนมิถุนายน 2567 ที่มีผู้ใช้บริการ 899,389 ราย

  
  
 

ขณะเดียวกัน ยืนยันว่า นโยบายค่ารถไฟฟ้า 20 บาทตลอดสายนั้น จะเดินหน้าอย่างต่อเนื่อง และพร้อมที่จะเสนอคณะรัฐมนตรี (ครม.) ชุดใหม่ ต่ออายุมาตรการที่จะครบในวันที่ 30 พฤศจิกายน 2567 อีกทั้ง ขณะนี้อยู่ระหว่างการจัดทำร่างพระราชบัญญัติการบริหารจัดการระบบตั๋วร่วม พ.ศ. …. สอดคล้องกับแผนที่กำหนดไว้ว่า ค่ารถไฟฟ้า 20 บาทตลอดสาย จะสามารถใช้ได้ในทุกเส้นทาง ทุกสี ภายในเดือนกันยายน 2568 อย่างแน่นอน เพื่อลดภาระค่าครองชีพในการเดินทางให้กับประชาชน

นายสุริยะ กล่าวต่อว่า ส่วนแนวคิดการซื้อสัมปทานการบริหารโครงการรถไฟฟ้าจากภาคเอกชนคืนกลับมาเป็นของรัฐบาลนั้น ล่าสุด อยู่ระหว่างการเตรียมว่าจ้างที่ปรึกษาดำเนินการศึกษารายละเอียดต่างๆ อย่างรอบคอบ ถึงแนวคิดดังกล่าวในทุกมิติ พร้อมทั้งพิจารณาข้อดี-ข้อเสีย และคำนวณรายได้และค่าใช้จ่าย ทั้งต่อวัน, ต่อเดือน และต่อปี ซึ่งเป้าหมายของการซื้อคืนโครงการรถไฟฟ้านั้น เพื่อให้ประชาชนจะได้รับบริการรถไฟฟ้าในราคาที่ถูกลง และลดค่าครองชีพด้านการเดินทางให้กับประชาชน พร้อมทั้งต้องการผลักดันให้นโยบายค่ารถไฟฟ้า 20 บาทตลอดสาย โดยยืนยันว่า จะไม่กระทบกับเอกชนที่เป็นคู่สัญญาอยู่ในปัจจุบัน และได้รับรายได้กลับไปอย่างเหมาะสม

“การพิจารณาแนวทางซื้อคืนรถไฟฟ้าครั้งนี้ ไม่ได้เป็นการยึดสัมปทานคืนจากเอกชน แต่เป็นการซื้อคืนระบบเดินรถรวมถึงสิทธิการเดินรถ แล้วจ้างเอกชนรายเดิมเดินรถ โดยเปลี่ยนสัญญาจากรูปแบบ PPP Net Cross เป็น PPP Gross Cost ซึ่งประชาชนจะได้ประโยชน์สูงสุด หากกระบวนการศึกษาเสร็จสิ้น จะแจ้งให้ประชาชนได้ทราบความคืบหน้าต่อไป”

นายสุริยะ กล่าวต่อว่า ได้มอบหมายให้สำนักงานนโยบายและแผนการขนส่งและจราจร (สนข.) ไปดำเนินการศึกษาและวิเคราะห์การจัดเก็บค่าธรรมเนียมรถติด (Congestion Charge) เพื่อศึกษาความเป็นไปได้ในการดำเนินการดังกล่าว และนำรายได้จากการจัดเก็บค่าธรรมเนียมรถติด ส่งเข้ากองทุนรวมโครงสร้างพื้นฐาน (Infrastructure Fund) ที่จะจัดตั้งขึ้นโดยกระทรวงการคลัง เพื่อสนับสนุนในการรณรงค์ให้ประชาชนใช้ระบบขนส่งสาธารณะให้มากขึ้น รวมถึงยังเป็นการแก้ปัญหาจราจรจิดขัด

ทั้งนี้ ล่าสุด สนข. รายงานว่า ขณะนี้อยู่ระหว่างการขอรับการสนับสนุนในการศึกษา Congestion Charge จากหน่วยงาน UK PACT โดยรัฐบาลสหราชอาณาจักร เพื่อศึกษาความเป็นไปได้ในการกำหนดนโยบายเพื่อใช้กำหนดรูปแบบ และวิธีการ ตลอดจนค่าธรรมเนียม ในการนำรถยนต์ส่วนบุคคลเข้ามาในเขตพื้นที่ที่มีการติดขัดของการจราจรสูง 

โดยจะต้องศึกษามาตรการที่เหมาะสมกับบริบทของกรุงเทพมหานคร (กทม.) ปริมณฑล และประเทศไทย ซึ่งในพื้นที่นั้นๆ จะต้องมีการพัฒนาระบบขนส่งด้วยรถไฟฟ้า และรถขนส่งสาธารณะอย่างครอบคลุม และมีความสะดวกในการใช้งานแล้ว

## Credit
- กองบรรณาธิการ SPACEBAR


========================================

# ‘นายกฯ อิ๊งค์’ ให้กำลังใจชาวสุโขทัยประสบภัยน้ำท่วม 

**ID:** 19190
**Slug:** ingshin-paetongtarn-shinawatra-30-aug-24-part1
**Published At:** 2024-08-30 13:13:00
**Locale:** th
**Excerpt:** ‘นายกฯ อิ๊งค์’ สวมหมวกหัวหน้าพรรคเพื่อไทย ลงพื้นที่ให้กำลังใจ-มอบถุงยังชีพ ให้ชาวสุโขทัยที่ประสบภัยน้ำท่วม 

**Category:** การเมือง, politics, การเมืองระดับชาติ, national
**Tags:** 

## Highlights
- ‘นายกฯ อิ๊งค์’ สวมหมวกหัวหน้าพรรคเพื่อไทย ลงพื้นที่ให้กำลังใจ-มอบถุงยังชีพ ให้ชาวสุโขทัยที่ประสบภัยน้ำท่วม 


## Content

‘แพทองธาร ชินวัตร’ นายกรัฐมนตรี ในฐานะหัวหน้าพรรคเพื่อไทย พร้อมคณะ ลงพื้นที่ให้กำลังใจประชาชน ชาวสุโขทัย ที่ประสบภัยน้ำท่วม ณ วัดคลองกระจง อำเภอสวรรคโลก โดยมี ‘สุริยะ จึงรุ่งเรืองกิจ’ รองนายกรัฐมนตรี และรัฐมนตรีว่าการกระทรวงคมนาคม , เสริมศักดิ์ พงษ์พาณิชย์ รัฐมนตรีว่าการกระทรวงท่องเที่ยวและกีฬา , สมศักดิ์ เทพสุทิน รัฐมนตรีว่าการกระทรวงสาธารณสุข และหน่วยงานที่เกี่ยวข้องร่วมลงพื้นที่

โดยประชาชนที่มารอรับถุงยังชีพวันนี้ ได้สวมเสื้อสีเหลือง โดยบางคนได้นำดอกไม้มามอบให้กับแพทองธาร พร้อมขอถ่ายรูปและสวมกอด ขณะที่บางคนได้ตะโกนให้กำลังใจแพทองธารพร้อมบอกว่า ‘ชาวสุโขทัยรักนายกฯ’ นอกจากนี้ แพทองธาร ยังร่วมทำข้าวกล่องเพื่อแจกจ่ายให้กับชาวบ้านด้วย

จากนั้น แพทองธาร ได้เดินทางไปลงพื้นที่เพื่อติดตามสถานการณ์น้ำที่ บริเวณประตูระบายน้ำแม่น้ำยม (บ้านหาดสะพานจันทร์) และ ปตูระบายน้ำคลองหกบาท อ.สวรรคโลก จ.สุโขทัย

## Credit
- กองบรรณาธิการ SPACEBAR


========================================

# อุ่นเครื่องก่อนถกวาระ 2-3! สแกน ‘ร่าง พ.ร.บ.งบฯ ปี 68’

**ID:** 19189
**Slug:** before-consideration-of-draft-budget-bill-for-fiscal-year-2025
**Published At:** 2024-08-30 12:58:53
**Locale:** th
**Excerpt:** อุ่นเครื่องก่อนถก ‘ร่าง พ.ร.บ.งบฯ ปี 68’ วาระ 2-3 ช่วงต้น ก.ย.นี้ พบ กมธ.หั่นงบฯ สารพัดหน่วยงานรวม 7,824 ล้านบาท

**Category:** การเมือง, politics
**Tags:** 

## Highlights
- อุ่นเครื่องก่อนถกวาระ 2-3 ‘ร่าง พ.ร.บ.งบฯ ปี 68’ ช่วงต้น ก.ย.นี้ 
- พบ กมธ.หั่นงบฯ สารพัดหน่วยงานรวม 7,824 ล้านบาท

## Content

วันมูหะมัดนอร์ มะทา ประธานสภาผู้แทนราษฎร **นัดประชุมสภาฯ​ ในวันที่ 3 - 5 ก.ย.นี้** เพื่อพิจารณา**ร่างพระราชบัญญัติ (พ.ร.บ.) งบประมาณรายจ่ายประจำปีงบประมาณ พ.ศ. 2568 วาระ 2 และวาระ 3** หลังจากที่คณะกรรมาธิการ (กมธ.) วิสามัญ ที่มี พิชัย ชุณหวชิร รมว.คลัง เป็นประธาน กมธ. ได้พิจารณาแล้วเสร็จ

ในสาระที่ กมธ.พิจารณา คือ งบประมาณที่ตั้งไว้ 3.7 ล้านล้านบาท **ปรับลดตามมติของ กมธ. รวม 7,824 ล้านบาท** 

ทั้งนี้ ได้จัดสรให้ส่วนราชการตามที่คณะรัฐมนตรี (ครม.) เสนอตามความเหมาะสมและจำเป็น รวม 6,821 ล้านบาท จัดสรรให้หน่วยงานรรัฐสภา, ศาล, องค์กรอิสระตามรัฐธรรมนูญ และองค์กรอัยการ รวม 1,002 ล้านบาท

นอกจากนี้ มีรายละเอียดหรือหน่วยงานถูกปรับลดงบประมาณ ที่น่าสนใจ อาทิ   

*   **ทุนหมุนเวียน ปรับลด จำนวน 2,128 ล้านบาท** โดยมีหน่วยงานที่ถูกปรับลดงบประมาณ อาทิ กองทุนการออมแห่งชาติ ถูกลด 10 ล้านบาท, กองทุนหมู่บ้านและชุมชนเมืองแห่งชาติ ปรับลด 2,004 ล้านบาท, กองทุนส่งเริมวิทยาศาสตร์ วิจัย และนวัตกรรม ปรับลด 100 ล้านบาท เป็นต้น
*   **กระทรวงกลาโหม ปรับลด 1,178 ล้านบาท** โดยพบหน่วยงานในสังกัดที่ถูกปรับลดงบประมาณ อาทิ กองทัพบก ปรับลด 688 ล้านบาท จากที่เสนอขอ 3.6 หมื่นล้านบาท, กองทัพเรือ ปรับลด 151 ล้านบาท จากที่เสนอขอ 1.9 หมื่นล้านบาท, กองทัพอากาศ ปรับลด 113 ล้านบาท จากที่เสนอขอ 2.2หมื่นล้านบาท โดยส่วนที่ปรับลดส่วนใหญ่โครงการก่อสร้าง ปรับปรุง อาคาร เป็นต้น
*   **แผนงานบูรณาการ ปรับลด 788 ล้านบาท**
*   **กระทรวงการคลัง ปรับลด 655 ล้านบาท** โดยหน่วยงานในสังกัดที่ถูกปรับลดงบประมาณ อาทิ กรมสรรพสามิต ปรับลด 36 ล้านบาท ในรายการเรือตรวจการณ์ใช้ปฏิบัติภารกิจป้องกันและปราบปรามการกระทำความผิดเกี่ยวกับปิโตรเลียม 1 ลำ
*   **สำนักนายกรัฐมนตรี ปรับลด 371 ล้านบาท** พบหน่วยงานในสังกัดที่ถูกปรับลดงบประมาณ อาทิ กองอำนวยการรักษาความมั่นคงภายในราชอาณาจักร (กอ.รมน.) ปรับลด108 ล้านบาท จากงบที่ตั้งไว้ 5,084 ล้านบาท, สำนักงานคณะกรรมการรักษาความมั่นคงปลอดภัยไซเบอร์แห่งชาติ ปรับลด 11 ล้านบาท จากงบที่ตั้งไว้ 350 ล้านบาท, สำนักงานพัฒนารัฐบาลดิจิทัล (องค์การมหาชน) ปรับลด 4 ล้านบาท จากงบที่ตั้งไว้ 117 ล้านบาท
*   **กระทรวงมหาดไทย ปรับลด 395 ล้านบาท** มีหน่วยงานในสังกัดที่ถูกปรับลด อาทิ กรมป้องกันและบรรเทาสาธารณภัย ปรับลด 44 ล้านบาท โดยพบการตัดในรายการการพัฒนาระบบแจ้งเตือนภัยผ่านสัญญาณโทรศัพท์เคลื่อนที่,  กรมโยธาธิการและผังเมือง ปรับลด 100 ล้านบาท พบอยู่ในรายการเขื่อนป้องกันตลิ่งหลายจังหวัด
*   **กระทรวงเกษตรและสหกรณ์ ปรับลด 367 ล้านบาท** หน่วยงานในสังกัดที่ถูกปรับลด อาทิ กรมชลประทาน ปรับลด 92 ล้านบาท จากที่เสนอขอ 3.5หมื่นล้านบาท ซึ่งเป็นรายการของโครงการศึกษาความเหมาะสมการบรรเทาอุทกภัยและภัยแล้งในพื้นที่ โครงการประเมินผลกระทบสิ่งแวดล้อมหลายจังหวัด, กรมฝนหลวงและการบินเกษตร ปรับลด 69 ล้านบาท จากที่เสนอขอ 1,830 ล้านบาท โดยรายการที่ปรับลด อาทิ การจัดหาเครื่องเฮลิคอปเตอร์ 1 ลำ
*   **ส่วนราชการไม่สังกัดสำนักนายกฯ กระทรวง หรือทบวง และหน่วยงานภายใต้การควบคุมดูแลของนายกฯ ปรับลด 365 ล้านบาท** พบหน่วยงานที่ปรับลด อาทิ สำนักงานตำรวจแห่งชาติ ปรับลด 359 ล้านบาท ส่วนใหญ่เป็นค่าก่อสร้าง ค่าเช่ายานพาหนะ และสำนักงานพระพุทธศาสนา ปรับลด 6 ล้านบาท ในรายการรจัดสร้างพระมหาวิหารวัดไตรมิตรวิทยาราม และโครงการอารามภิรมย์
*   **กระทรวงดิจิทัลเพื่อเศรษฐกิจและสังคม ปรับลด 282** ล้านบาท หน่วยงานที่ถูกปรับลด อาทิ สำนักปลัดฯ 252 ล้านบาท จากที่เสนอขอ 903 ล้านบาท โดยรายการที่ถูกตัด คือ โครงการพัฒนาระบบแจ้งเตือนฉุกเฉินแห่งชาติ 251 ล้านบาท, กรมอุตุนิยมวิทยา ถูกปรับลด 10 ล้านบาท ในรายการเครื่องมือตรวจอากาศอัตโนมัติในพื้นที่ จ.นครศรีธรรมราช จังหวัดในพื้นที่ชายแดนภาคใต้
*   **กระทรวงอุตสาหกรรม ปรับลด 206 ล้านบาท** โดยส่วนรายการที่ปรับลด อาทิ ค่าใช้จ่ายบริหารจัดการกากอุตสาหกรรม 12 ล้านบาท, กรมส่งเสริมอุตสาหกรรม ปรับลด 153 ล้านบาท รายการค่าใช้จ่ายเพื่อยกระดับหนึ่งหมู่บ้าน หนึ่งเชฟอาหารไทย พัฒนาร้านอาหารเชฟชุมชน เป็นต้น

ส่วนรายการที่เพิ่มเติมให้กับหน่วยงาน อาทิ **‘งบกลาง’ ตั้งเพิ่ม 1,256 ล้านบาท** เพื่อใช้ภารกิจฉุกเฉินและจำเป็น, หน่วยงานของรัฐสภา 388 ล้านบาท พบรายละเอียด คือ สำนักงานเลขาธิการสภาฯ ได้เพิ่ม 300 ล้านบาท ในส่วนงานสนับสนุนกระบวนการนิติบัญญัติเชิงรุก การเสริมสร้างวัฒนธรรมการเมืองในระบอบประชาธิปไตย และสถาบันพระปกเกล้า ได้งบฯ เพิ่ม 88 ล้านบาท ส่วนงานนวัตกรรมด้านวิชาการ สร้างเครือข่ายและฐานข้อมูลเพื่อพัฒนาประชาธิปไตยอันมีพระมหากษัตริย์ทรงเป็นประมุข

## Credit
- กองบรรณาธิการ SPACEBAR


========================================

# ท้า ‘นายกฯ อิ๊งค์’ โชว์ใบลาออก 20 บริษัท 

**ID:** 19187
**Slug:** reungkrai-30aug2024
**Published At:** 2024-08-30 12:12:45
**Locale:** th
**Excerpt:** ‘เรืองไกร’ ท้า ‘นายกฯ อิ๊งค์’ โชว์ใบลาออกจากกรรมการบริษัท 20 แห่ง 
**Category:** การเมือง, politics, การเมืองระดับชาติ, national
**Tags:** 

## Highlights
- ‘เรืองไกร’ ท้า ‘นายกฯ อิ๊งค์’ โชว์ใบลาออกจากกรรมการบริษัท 20 แห่ง
- พิสูจน์ว่าลาออกจริงหรือไม่ ขอดูเลขลงรับ วันเวลา

## Content

เรืองไกร ลีกิจวัฒนะ สมาชิกพรรคพลังประชารัฐ (พปชร.) กล่าวว่า วันนี้ได้ส่งหนังสือทางไปรษณีย์ EMS ถึงนายกรัฐมนตรี เพื่อขอให้แสดงหลักฐานต่อสาธารณะเกี่ยวกับการลาออกจากกรรมการบริษัทต่างๆ รวม 20 บริษัท ของ แพทองธาร ชินวัตร เมื่อวันที่ 15 ส.ค. 67 ก่อนได้รับโปรดเกล้าฯ เป็นนายกรัฐมนตรี เมื่อวันที่ 16 ส.ค. 67 ว่า แพทองธาร ชินวัตร ได้ลงนามในหนังสือลาออกทั้ง 20 บริษัทจริงหรือไม่ 

เรืองไกร กล่าวว่า การทำหนังสือวันนี้ มีเหตุมาจากที่นายกรัฐมนตรีให้สัมภาษณ์ต่อผู้สื่อข่าว เมื่อวันที่ 27 ส.ค.67 ได้ลาออกจากกรรมการบริษัท ในเครือชินวัตร จำนวน 21 บริษัทนั้นจริงหรือไม่ ที่นายกรัฐมนตรี ระบุว่า ไม่แน่ใจว่าลาออกไปกี่บริษัท แต่ยืนยันว่า อะไรที่ทำแล้ว และขัดต่อกฎหมายก็ต้องดำเนินการให้หมด ซึ่งขณะนี้ทีมกฎหมายกำลังช่วยกันดำเนินการ แต่จะกี่บริษัทนั้น ไม่แน่ใจ ขอดูกฎหมายเป็นหลัก เมื่อนายกรัฐมนตรีไม่แน่ใจว่า ลาออกไปกี่บริษัท จึงขอคัดเอกสารจากกรมพัฒนาธุรกิจการค้ามาตรวจดู พบว่า แพทองธาร ได้ลาออกจากกรรมการบริษัทต่างๆ รวม 20 บริษัท โดยทั้ง 20 บริษัท ซึ่งทั้งหมดไปจดทะเบียนวันที่ 19 สิงหาคม 2567 ระบุตรงกันว่า ให้แก้ไขเพิ่มเติมจำนวนกรรมการของบริษัท เป็นดังนี้ กรรมการออกจากตำแหน่ง 1 คน คือ แพทองธาร ชินวัตร และในแบบคำรับรองการจดทะเบียนบริษัทจำกัด ระบุว่าได้มีหนังสือลาออกจากตำแหน่งกรรมการของ แพทองธาร ชินวัตร ลงวันที่ 15 สิงหาคม 2567 โดยมีผลตั้งแต่วันที่ 15 สิงหาคม 2567 บริษัทได้รับเมื่อวันที่ 15 สิงหาคม 2567

  
เรืองไกร กล่าวว่า บริษัททั้ง 20 แห่ง มีที่ตั้งสำนักงานใหญ่ต่างกัน คือ มี 14 บริษัท ตั้งอยู่ในกรุงเทพมหานคร, มี 2 บริษัท ตั้งอยู่ในจังหวัดปทุมธานี มี 1 บริษัท ตั้งอยู่ในจังหวัดนครราชสีมา และ มี 3 บริษัท ตั้งอยู่ในจังหวัดลำพูน

เรืองไกร กล่าวว่า การไปจดทะเบียนว่าบริษัททั้ง 20 แห่ง ได้รับหนังสือลาออกในวันเดียวกัน คือ วันที่ 15 ส.ค.67 นั้น จึงน่าสงสัยว่า หนังสือลาออกที่แต่ละบริษัทระบุว่าได้รับเมื่อวันที่ 15 ส.ค.67 จริงหรือไม่ เหตุใดจึงไปจดทะเบียนวันที่ 19 ส.ค.67 จึงควรมีการนำหลักฐานมาแสดงให้ดูว่า แต่ละบริษัทได้รับหนังสือลาออกอย่างไร มีการลงเลขที่รับ และวันเวลาไว้หรือไม่

เรืองไกร ยังกล่าวว่า จากคำให้สัมภาษณ์ของนายกรัฐมนตรีที่ยืนยันว่า อะไรที่ทำแล้ว และขัดต่อกฎหมายก็ต้องดำเนินการให้หมด ขณะนี้ทีมกฎหมายกำลังช่วยกันดำเนินการ แต่จะกี่บริษัทนั้น ไม่แน่ใจนั้น เพื่อพิสูจน์ความจริงเกี่ยวกับการลาออกจากการเป็นกรรมการใน 20 บริษัทดังกล่าว จึงขอให้นายกรัฐมนตรีสั่งการให้ทีมกฎหมายนำเอกสารออกมาโชว์หรือแสดงต่อสาธารณะได้ทันที เพื่อให้แน่ใจว่ามีการลาออกจริงตามวันเวลาดังกล่าว และสามารถใช้เป็นหลักฐานยืนยันต่อ กกต. ตามที่ได้มีการยื่นตรวจสอบไปแล้วด้วย  

  
  
 

เรืองไกร กล่าวว่า หากการลาออกถูกต้องตามวันเวลาดังกล่าวจริง ก็ไม่มีปัญหาต่อการดำรงตำแหน่งนายกรัฐมนตรี แต่หากการลาออกมีการทำเอกสารย้อนหลัง หรือลาออกจริงหลังจากวันที่ดำรงตำแหน่งเป็นนายกรัฐมนตรีแล้ว ก็อาจมีประเด็นให้ กกต.ตรวจสอบว่า ความเป็นนายกรัฐมนตรีจะต้องสิ้นสุดลงเฉพาะตามรัฐธรรมนูญ มาตรา 170 (5) ประกอบมาตรา 187 หรือไม่

## Credit
- กองบรรณาธิการ SPACEBAR


========================================

# ‘ภูมิธรรม’ ลุยตรวจสถานการณ์น้ำสุโขทัย-ชัยนาท 31 ส.ค. 

**ID:** 19186
**Slug:** phumtham-will-check-the-water-situation-at-sukhothai-chainat-on-31-aug
**Published At:** 2024-08-30 12:11:14
**Locale:** th
**Excerpt:** ‘ภูมิธรรม’ เตรียมบินตรวจบึงบอระเพ็ด แม่น้ำน่าน แม่น้ำเจ้าพระยา และเขื่อนเจ้าพระยา พร้อมประชุมแนวทางบริหารจัดการน้ำ จ.สุโขทัย - จ.ชัยนาท 31 ส.ค.นี้ 
**Category:** การเมือง, politics, สังคม-ความเป็นอยู่, social
**Tags:** 

## Highlights
- ‘ภูมิธรรม’ เตรียมขึ้นเฮลิคอปเตอร์ตรวจบึงบอระเพ็ด แม่น้ำน่าน แม่น้ำเจ้าพระยา และเขื่อนเจ้าพระยา 
- พร้อมประชุมแนวทางการบริหารจัดการน้ำ จ.สุโขทัย - จ.ชัยนาท 31 ส.ค.นี้ 

## Content

**ภูมิธรรม เวชยชัย** รองนายกรัฐมนตรี และ รมว.พาณิชย์ ปฏิบัติหน้าที่แทนนายกรัฐมนตรี เผยถึงกำหนดการตรวจราชการ ในวันที่ 31 สิงหาคม 2567 ได้แก่

จุดแรกจะร่วมประชุมติดตามสถานการณ์น้ำร่วมกับหน่วยงานในพื้นที่ ณ ศาลากลางจังหวัดสุโขทัย ก่อนเดินทางไปเขื่อนหาดสะพานจันทร์ และประตูระบายน้ำบ้านคลองหกบาท อำเภอสวรรคโลก เพื่อตรวจและติดตามสถานการณ์น้ำในพื้นที่

จากนั้น จะออกเดินทางด้วยเฮลิคอปเตอร์เพื่อไปยังสำนักงานชลประทานที่ 12 ตำบลสรรพยา อำเภอสรรพยา จังหวัดชัยนาท

ระหว่างทาง จะตรวจสถานการณ์น้ำและพื้นที่การเกษตร โดยบินผ่านบึงบอระเพ็ด จังหวัดนครสวรรค์ แม่น้ำน่าน แม่น้ำเจ้าพระยา และเขื่อนเจ้าพระยา จังหวัดชัยนาท 

เมื่อเดินทางถึงอาคารสำนักงานชลประทานที่ 12 ตำบลสรรพยา อำเภอสรรพยา จังหวัดชัยนาท จะร่วมประชุมหารือแนวทางการบริหารจัดการน้ำร่วมกับส่วนราชการที่เกี่ยวข้อง

ทั้งนี้ จังหวัดนครสวรรค์ ถือเป็นด่านหน้าที่รองรับมวลน้ำเหนือ จึงต้องมีการวางแผนเตรียมการผันน้ำ เพื่อป้องกันไม่ให้เข้าสู่ลุ่มเจ้าพระยาและเขื่อนเจ้าพระยา และติดตามสถานการณ์อย่างใกล้ชิด รวมทั้งให้สนับสนุนการทำงานของศูนย์บริหารจัดการน้ำส่วนหน้าในพื้นที่เสี่ยงอุทกภัย เร่งแก้ไขปัญหาและลดผลกระทบได้อย่างมีประสิทธิภาพ เมื่อเสร็จสิ้นภารกิจ จะเดินทางกลับท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในวันเดียวกัน

ปริมาณฝนที่เพิ่มขึ้นอย่างต่อเนื่อง ส่งผลต่อสถานการณ์อุทกภัยในภาคเหนือ ทำให้ปริมาณน้ำจากทางภาคเหนือเดินทางผ่านมายังจังหวัดนครสวรรค์ อาจทำให้บางพื้นที่มีระดับน้ำเพิ่มสูงขึ้น ทั้งนี้ ได้กำชับให้ทุกหน่วยงานดำเนินการให้เป็นตามแผนเผชิญเหตุ เฝ้าระวังเหตุฉุกเฉินขึ้น และฝากถึงประชาชนในพื้นที่เสี่ยง ติดตามประกาศแจ้งเตือนสถานการณ์น้ำอย่างใกล้ชิดด้วย

## Credit
- กองบรรณาธิการ SPACEBAR


========================================

