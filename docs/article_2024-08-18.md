# ร้องสอบ ‘พรรคถิ่นกาขาวฯ’ สิ้นสภาพก่อนเป็น ‘พรรคประชาชน’ สะเทือนโหวต ‘นายกฯ’ ส่อโมฆะ? 

**ID:** 18901
**Slug:** ruangkrai-filed-a-complaint-with-ect-to-investigate-tkcv-party
**Published At:** 2024-08-18 16:46:19
**Locale:** th
**Excerpt:** ‘เรืองไกร’ ร้อง ‘กกต.’ สอบ ‘พรรคถิ่นกาขาวชาววิไล’ สงสัยสิ้นสภาพความเป็นพรรคการเมือง ก่อนกลายมาเป็น ‘พรรคประชาชน’ หรือไม่ และส่งผลสะเทือนการประชุมสภาฯ โหวตเลือกนายกฯ 16 ส.ค. เป็นโมฆะหรือไม่
**Category:** การเมือง, politics
**Tags:** 

## Highlights
- งานงอก! ‘เรืองไกร’ ร้อง ‘กกต.’ สอบ ‘พรรคถิ่นกาขาวชาววิไล’ 
- สงสัยสิ้นสภาพความเป็นพรรคการเมือง ก่อนกลายมาเป็น ‘พรรคประชาชน’ หรือไม่ 
- ชี้ส่งผลประชุมสภาฯ โหวตเลือกนายกฯ 16 ส.ค.ที่ผ่านมา เป็นโมฆะหรือไม่

## Content

**เรืองไกร ลีกิจวัฒนะ** เปิดเผยว่า ได้รวบรวมประเด็นข้อกฎหมาย เพื่อยื่นต่อ**คณะกรรมการการเลือกตั้ง (กกต.)** ให้ตรวจสอบ**กระบวนการเลือกนายกรัฐมนตรี เมื่อวันที่ 16 สิงหาคม 2567** โดยในประเด็นของ**พรรคถิ่นกาขาวชาววิไล ที่เปลี่ยนชื่อเป็นพรรคประชาชน** และมี สส.ในนามพรรคประชาชน เข้าไปร่วมเป็นองค์ประชุมในวันดังกล่าวนั้น หากพรรคถิ่นกาขาวชาววิไล มีเหตุสิ้นสภาพความเป็นพรรคการเมืองไปแล้ว การเลือกนายกรัฐมนตรีจะชอบหรือไม่ จะเป็นโมฆะหรือไม่

สำหรับประเด็นเกี่ยวข้องทางข้อกฎหมาย ได้แก่

**ข้อ 1. พระราชบัญญัติประกอบรัฐธรรมนูญ (พ.ร.ป.) ว่าด้วยพรรคการเมือง พ.ศ. 2560** มีมาตราที่เกี่ยวข้อง ดังนี้

มาตรา 33 ภายใน 1 ปี นับแต่วันที่นายทะเบียนรับจดทะเบียนพรรคการเมืองต้องดำเนินการ ดังต่อไปนี้

(1) ดำเนินการให้มีจำนวนสมาชิกไม่น้อยกว่า5,000คน และต้องเพิ่มจำนวนสมาชิกให้มีจำนวนไม่น้อยกว่า10,000คน ภายใน4ปีนับแต่วันที่นายทะเบียนรับจดทะเบียน

(2) จัดให้มีสาขาพรรคการเมืองในแต่ละภาคตามบัญชีรายชื่อภาคและจังหวัดที่คณะกรรมการกำหนดอย่างน้อยภาคละหนึ่งสาขา โดยสาขาพรรคการเมืองแต่ละสาขาต้องมีสมาชิกที่มีภูมิลำเนาอยู่ในเขตพื้นที่ที่รับผิดชอบของสาขานั้นตั้งแต่500คนขึ้นไป

มาตรา 90 พรรคการเมืองสิ้นสุดลงเมือง (1) สิ้นสภาพความเป็นพรรคการเมืองตามมาตรา 91

มาตรา 91 พรรคการเมืองย่อมสิ้นสภาพความเป็นพรรคการเมือง เมื่อ (1) ไม่แก้ไขข้อบังคับให้ถูกต้องหรือครบถ้วนภายในระยะเวลาที่กำหนดตามมาตรา 17 วรรคสาม หรือไม่สามารถดำเนินการตามมาตรา 33 (1) หรือ (2) ได้ภายในระยะเวลาที่กำหนด

มาตรา 141/1 เมื่อมีการประกาศ พ.ร.ป.ว่าด้วยการเลือกตั้งสมาชิกสภาผู้แทนราษฎร พ.ศ.2561 ในราชกิจจานุเบกษาแล้ว ก่อนที่ พ.ร.ป.ว่าด้วยการเลือกตั้งสมาชิกสภาผู้แทนราษฎรดังกล่าว มีผลใช้บังคับ พรรคการเมืองใดประสงค์จะดำเนินกิจกรรมทางการเมืองในเรื่องดังต่อไปนี้ ให้แจ้งให้คณะกรรมการทราบล่วงหน้าไม่น้อยกว่า 5 วัน และเมื่อได้แจ้งเรื่องดังกล่าวแล้ว ให้ถือว่าได้รับอนุญาตจากคณะรักษาความสงบแห่งชาติตามประกาศคณะรักษาความสงบแห่งชาติและคำสั่งหัวหน้าคณะรักษาความสงบแห่งชาติที่เกี่ยวข้อง

(3) จัดตั้งสาขาพรรคการเมืองหรือแต่งตั้งตัวแทนพรรคการเมืองประจำจังหวัด พร้อมทั้งแจ้งรายการ ตามมาตรา 33 หรือมาตรา 35

**ข้อ 2.** เมื่อวันที่ **11 สิงหาคม 2567** สำนักข่าวออนไลน์ลงข่าว **“กกต.คอนเฟิร์ม ‘ถิ่นกาขาว’ ตั้งสาขาครบ 4 ภาค ใน 1 ปีตาม กม.กำหนดแล้ว แต่ยังไม่อัพเดตระบบ”** ซึ่งเนื้อหาส่วนหนึ่งระบุว่า

_“เมื่อวันที่ 11 สิงหาคม นายแสวง บุญมี เลขาธิการคณะกรรมการการเลือกตั้ง (กกต.) และนายทะเบียนพรรคการเมือง กล่าวกรณี นพ.วรงค์ เดชกิจวิกรม หัวหน้าพรรคไทยภักดี จะยื่น กกต.ยุบพรรคประชาชน เนื่องจากพรรคถิ่นกาขาวชาววิไล ที่จะเปลี่ยนชื่อเป็นพรรคประชาชน มีการจัดตั้งสาขาพรรคไม่ครบ 4 สาขา ว่า ตามกฎหมายพรรคการเมือง ทุกกิจกรรมของพรรคจะสมบูรณ์ทันทีเมื่อพรรคได้ดำเนินการ แต่เมื่อยื่นต่อนายทะเบียนพรรคการเมืองแล้วหากพบว่าดำเนินการไม่ถูกต้องก็จะมีผลย้อนหลังให้การกระทำนั้นเสียไป ซึ่งในกรณีการจัดตั้งสาขาพรรคของพรรคถิ่นกาขาวชาววิไลนั้นพบว่า 1 สัปดาห์ก่อนหน้านี้ มีการประชุมจัดตั้งสาขาพรรคในส่วนที่ขาดอยู่จนครบ และระยะเวลาการจัดตั้งก็อยู่ภายใน 1 ปี ที่กฎหมายกำหนด ขณะนี้มีการจะส่งเรื่องมาให้นายทะเบียนพรรคการเมืองทราบตามขั้นตอน”_

**ข้อ 3.** กรณีตามข่าวที่ระบุว่า _“...ซึ่งในกรณีการจัดตั้งสาขาพรรคของพรรคถิ่นกาขาวชาววิไล นั้นพบว่า 1 สัปดาห์ก่อนหน้านี้ มีการประชุมจัดตั้งสาขาพรรคในส่วนที่ขาดอยู่จนครบ และระยะเวลาการจัดตั้งก็อยู่ภายใน 1 ปีที่กฎหมายกำหนด...”_ นั้น**อาจจะคลาดเคลื่อนไปจากมาตรา 33 วรรคหนึ่ง (1) และ (2) แห่งพระราชบัญญัติประกอบรัฐธรรมนูญว่าด้วยพรรคการเมือง พ.ศ. 2560** ทั้งนี้ เทียบเคียงกรณีตามประกาศ กกต. เรื่องพรรคสยามพล สิ้นสภาพความเป็นพรรคการเมือง

**ข้อ 4.** ตามประกาศคณะกรรมการการเลือกตั้ง เรื่อง พรรคสยามพล สิ้นสภาพความเป็นพรรคการเมือง เมื่อวันที่ 19 มกราคม 2567 (ลงราชกิจจา วันที่ 25 มกราคม 2567) มีเนื้อหาระบุว่า

_“ตามที่นายทะเบียนพรรคการเมืองโดยความเห็นชอบของคณะกรรมการการเลือกตั้ง ได้มีประกาศนายทะเบียนพรรคการ เมือง ลงวันที่ 10 ตุลาคม 2565 เรื่อง การจดทะเบียนจัดตั้งพรรคสยามพล ตามพ.ร.ป.ว่าด้วยพรรค การเมือง พ.ศ. 2560 นั้น นายทะเบียนพรรคการเมืองได้ตรวจสอบข้อเท็จจริงปรากฏว่า เมื่อครบกำหนดระยะเวลาตามมาตรา 33 วรรคหนึ่ง (1) และ (2) พ.ร.ป.ว่าด้วยพรรคการเมือง พ.ศ. 2560 พรรคสยามพลไม่สามารถดำเนินการให้มีจำนวนสมาชิกไม่น้อยกว่า 5,000 คน และจัดให้มีสาขาพรรค การเมืองในแต่ละภาคตามบัญชีรายชื่อภาคและจังหวัดที่คณะกรรมการการเลือกตั้ง กำหนดอย่างน้อยภาคละหนึ่งสาขา ภายใน 1 ปี นับแต่วันที่นายทะเบียนพรรคการเมืองรับจดทะเบียน_

_จึงเป็นเหตุให้สิ้นสภาพความเป็นพรรคการเมือง ตามมาตรา 91 วรรคหนึ่ง (1) และวรรคสอง พ.ร.ป.ว่าด้วยพรรค การเมือง พ.ศ. 2560 คณะกรรมการการเลือกตั้งจึงประกาศให้พรรคสยามพล สิ้นสภาพความเป็นพรรคการเมือง ตามมาตรา 91 วรรคหนึ่ง (1) และวรรคสอง พ.ร.ป.ว่าด้วยพรรคการเมือง พ.ศ. 2560 ทั้งนี้ ตั้งแต่วันที่ประกาศในราชกิจจานุเบกษาเป็นต้นไป”_

**ข้อ 5.** จากการตรวจสอบใน**เว็บไซต์ราชกิจจานุเบกษา** พบประกาศของนายทะเบียนพรรคการเมือง เรื่องการเปลี่ยนแปลงข้อบังคับพรรค และคณะกรรมการบริหารพรรคถิ่นกาขาวชาววิไล ที่ลงในราชกิจจานุเบกษา เมื่อวันที่ 22 มีนาคม 2562 ที่ระบุไว้บางส่วน ดังนี้

_“ตามที่มาตรา 140 พ.ร.ป.ว่าด้วยพรรคการเมือง พ.ศ. 2560 ซึ่งแก้ไขเพิ่มเติมโดยคำสั่งหัวหน้าคณะรักษาความสงบแห่งชาติ ที่ 53/2560 เรื่องการดำเนินการตาม พ.ร.ป.ว่าด้วยพรรคการเมืองฯ ลงวันที่ 22 ธันวาคม พุทธศักราช 2560 กำหนดให้พรรคการเมืองที่จัดตั้ง หรือเป็นพรรคการเมืองตาม พ.ร.ป.ว่าด้วยพรรคการเมือง พ.ศ. 2550 และยังดำรงอยู่ก่อนวันที่ พ.ร.ป.ว่าด้วยพรรคการเมือง พ.ศ. 2560 ใช้บังคับเป็นพรรคการเมือง ตาม พ.ร.ป.นั้น_

_บัดนี้ หัวหน้าพรรคถิ่นกาขาวชาววิไล ได้มีหนังสือแจ้งต่อนายทะเบียนพรรคการเมือง ตามมาตรา 38 พ.ร.ป.ว่าด้วยพรรคการเมือง พ.ศ. 2560 กรณีพรรคถิ่นกาขาวชาววิไล ได้ดำเนินการจัดประชุมใหญ่สามัญ ครั้งที่ 1/2561 เมื่อวันที่ 30 พฤศจิกายน 2561 แก้ไขเปลี่ยนแปลงข้อบังคับพรรค จัดทำคำประกาศอุดมการณ์ทางการเมือง นโยบายของพรรค และการเลือกคณะกรรมการบริหารพรรคถิ่นกาขาวชาววิไลชุดใหม่_

_ซึ่งพรรคถิ่นกาขาวชาววิไล ได้ดำเนินการตามมาตรา 141/1 วรรคหนึ่ง (1) และ (2) พ.ร.ป.ว่าด้วยพรรคการเมือง พ.ศ. 2560 ซึ่งเพิ่มเติมโดยคำสั่งหัวหน้าคณะรักษาความสงบแห่งชาติ ที่ 13/2561 เรื่อง การดำเนินการตาม พ.ร.ป.ว่าด้วยพรรคการเมือง (เพิ่มเติม) ลงวันที่ 14 กันยายน พ.ศ.2561”_

ข้อ 6. ข้อบังคับพรรคฯ พรรคถิ่นกาขาวชาววิไล พ.ศ. 2561 ข้อ 28 ระบุว่า _“ภายใน1 ปี นับแต่วันที่มีประกาศพระราชบัญญัติประกอบรัฐธรรมนูญว่าด้วยการเลือกตั้ง สมาชิกสภาผู้แทนราษฎร พ.ศ. 2561 ในราชกิจจานุเบกษาต้องดำเนินการให้มีสาขาพรรคในแต่ละภาค ตามบัญชีรายชื่อภาคและจังหวัดที่คณะกรรมการการเลือกตั้งกำหนด อย่างน้อยภาคละหนึ่งสาขา โดยสาขาพรรคแต่ละสาขาต้องมีสมาชิกพรรคที่มีภูมิลำเนาอยู่ในเขตเลือกตั้งสมาชิกสภาผู้แทนราษฎร หรือเขตจังหวัดตั้งแต่ห้าร้อยคนขึ้นไป”_

**ข้อ 7.** ตามข่าวของสำนักข่าวออนไลน์ วันที่ 11 สิงหาคม 2567 ที่ แสวง บุญมี เลขาธิการคณะกรรมการการเลือกตั้ง (กกต.) และนายทะเบียนพรรคการเมือง ระบุว่า _“...ซึ่งในกรณีการจัดตั้งสาขาพรรคของพรรคถิ่นกาขาวชาววิไลนั้น พบว่า 1 สัปดาห์ก่อนหน้านี้ มีการประชุมจัดตั้งสาขาพรรคในส่วนที่ขาดอยู่จนครบ และระยะเวลาการจัดตั้งก็อยู่ภายใน 1 ปีที่กฎหมายกำหนด...”_ นั้น**อาจไม่สอดคล้องกับช่วงเวลาที่กฎหมายกำหนดบังคับไว้** เพราะหากพรรคถิ่นกาขาวชาววิไลพึ่งมีการจัดตั้งสาขาของพรรคถิ่นกาขาวเมื่อต้นเดือนสิงหาคม 2567 ทั้งที่มีการดำเนินการเกี่ยวกับพรรคการเมืองไปแล้วตั้งแต่วันที่ 30 พฤศจิกายน 2561

ดังนั้น การที่นายทะเบียนพรรคการเมือง ให้ข่าวว่า พรรคถิ่นกาขาวชาววิไล เพิ่งมาตั้งสาขาพรรคเมื่อต้นเดือนสิงหาคม 2567 กรณี**ย่อมมีเหตุให้พิจารณาว่า การตั้งสาขาพรรค เมื่อต้นสิงหาคม 2567 นั้น เกินกำหนดระยะเวลาภายในหนึ่งปี** นับแต่วันที่นายทะเบียนรับจดทะเบียนพรรคการเมืองกำหนดระยะเวลา ตามมาตรา 33 วรรคหนึ่ง (1) และ (2) แห่งพระราชบัญญัติประกอบรัฐธรรมนูญว่าด้วยพรรคการเมือง พ.ศ. 2560 หรือไม่ และ**เป็นเหตุให้พรรคถิ่นกาขาวชาววิไล ต้องสิ้นสภาพความเป็นพรรคการเมือง ตามมาตรา 91 วรรคหนึ่ง (1) และวรรคสอง ไปแล้วหรือไม่**

**ข้อ 8.** ดังนั้น หากเทียบกับกรณีของพรรคสยามพล ที่สิ้นสภาพตามประกาศ กกต.ดังกล่าว กรณีจึงมีเหตุอันควรขอให้ กกต. ตรวจสอบต่อไปว่า พรรคถิ่นกาขาวชาววิไล มีเหตุต้องสิ้นสภาพความเป็นพรรคการเมือง ตามมาตรา 91 วรรคหนึ่ง (1) และวรรคสอง แห่งพระราชบัญญัติประกอบรัฐธรรมนูญว่าด้วยพรรคการเมือง พ.ศ. 2560 แล้วหรือไม่

**ข้อ 9.** หากพรรคพรรคถิ่นกาขาวชาววิไล มีเหตุต้องสิ้นสภาพความเป็นพรรคการเมือง ตามมาตรา 91 วรรคหนึ่ง (1) และวรรคสอง **ปัญหาการเปลี่ยนชื่อเป็นพรรคประชาชน จะชอบหรือไม่** 

และบรรดาสมาชิกสภาผู้แทนราษฎรที่เข้าไปทำหน้าที่เป็น**องค์ประชุมในนามพรรคประชาชน ซึ่งเปลี่ยนชื่อมาจากพรรคถิ่นกาขาวชาววิไล เพื่อโหวตเลือกนายกรัฐมนตรี เมื่อวันที่ 16 สิงหาคม 2567 จะชอบหรือไม่** 

และ**ผลโหวตให้บุคคลเป็นนายกรัฐมนตรี จะตกเป็นโมฆะหรือไม่**

ขอให้ กกต.ตรวจสอบว่า พรรคถิ่นกาขาวชาววิไล สิ้นสภาพความเป็นพรรคการเมือง ก่อนเปลี่ยนชื่อเป็นพรรคประชาชน ตามมาตรา 91 วรรคหนึ่ง (1) และวรรคสอง แห่ง พ.ร.ป.ว่าด้วยพรรคการเมือง พ.ศ. 2560 แล้วหรือไม่ และส่งเรื่องต่อให้สภาผู้แทนราษฎร พิจารณาในส่วนที่เกี่ยวข้องกับการเลือกนายกรัฐมนตรีด้วย ว่าชอบหรือไม่

## Credit
- กองบรรณาธิการ SPACEBAR
- อรนรร จิรชลมารค


========================================

# ‘อนุทิน’ ไม่การันตี! ‘ภูมิใจไทย’ ได้คุม ‘มหาดไทย’ เหมือนเดิมหรือไม่

**ID:** 18900
**Slug:** anutin-said-setting-up-the-cabinet-is-a-matter-for-prime-minister
**Published At:** 2024-08-18 14:08:07
**Locale:** th
**Excerpt:** ‘อนุทิน’ บอกให้กำลังใจ ‘อุ๊งอิ๊ง’ ตลอดเวลา ตั้งแต่ยังไม่ได้เป็นนายกฯ ชี้ไม่มีอะไรมาการันตี ‘ภูมิใจไทย’ ได้คุม ‘มหาดไทย’ เหมือนเดิม-ไม่ขอก้าวล่วง ‘ตั้ง ครม.’ ก่อนอุทานเสียงสูง หลังถูกถามข่าวลือเขี่ย ‘ตระกูลวงษ์สุวรรณ’ พ้นรัฐบาล
**Category:** การเมือง, politics
**Tags:** 

## Highlights
- ‘อนุทิน’ บอกให้กำลังใจ ‘อุ๊งอิ๊ง’ ตลอดเวลา ตั้งแต่ยังไม่ได้เป็นนายกฯ
- ชี้ไม่มีอะไรมาการันตี ‘ภูมิใจไทย’ ได้คุม ‘มหาดไทย’ เหมือนเดิม-ไม่ขอก้าวล่วง ‘ตั้ง ครม.’
- ถึงกับอุทานเสียงสูง หลังถูกถามข่าวลือเขี่ย ‘ตระกูลวงษ์สุวรรณ’ พ้นรัฐบาล

## Content

ภายหลังพิธีรับสนองพระบรมราชโองการโปรดเกล้าฯ แต่งตั้ง **‘แพทองธาร ชินวัตร’** เป็นนายกรัฐมนตรี คนที่ 31 แล้ว

**อนุทิน ชาญวีรกูล** รองนายกรัฐมนตรี และ รมว.มหาดไทย ในฐานะหัวหน้าพรรคภูมิใจไทย ก็เผยความรู้สึกว่า ดีใจ ความต่อเนื่องจะได้ดำเนินต่อไป ไม่มีการหยุดชะงัก ทั้งนี้ ให้กำลังใจ แพทองธาร ตลอดเวลา ตั้งแต่ยังไม่ได้เป็นนายกฯ และเคยเรียนกับ แพทองธาร ว่าเมื่อถึงเวลาก็ต้องทำงานหนัก

ส่วนเมื่อถามถึงการปรับคณะรัฐมนตรี (ครม.) อนุทิน ก็แย้งว่า _**“ไม่ใช่การปรับ ครม.”**_ เพราะถือว่าเป็นรัฐบาลใหม่แล้ว นายกฯ ต้องเป็นผู้พิจารณาความเหมาะสมให้บุคคลดำรงตำแหน่งรัฐมนตรีเพื่อบริหารประเทศ 

เมื่อถามถึง**โควตารัฐมนตรีของพรรคภูมิใจไทย** จะยังคงเดิมหรือไม่นั้น อนุทิน กล่าวว่า ส่วนตัวไม่ชอบใช้คำนี้ เพราะเป็นการทำงานด้วยกันในฐานะพรรคร่วมรัฐบาล หวังว่าทุกอย่างจะดำเนินต่อไปด้วยความราบรื่นและมีประสิทธิภาพ

“เราต้องสานงานต่อ เพราะสภาพพรรคร่วมรัฐบาลยังดำรงอยู่ แต่ละพรรคมีนโยบายและการทำงานที่ต้องต่อเนื่อง นายกฯ จะมีนโยบายเพิ่มเติมสั่งข้อราชการอะไรใหม่ เราก็พร้อมรับไปปฏิบัติ”

เมื่อถามย้ำว่า การันตีพรรคภูมิใจไทย ได้คุมกระทรวงมหาดไทยเหมือนเดิมใช่หรือไม่ อนุทิน ก็บอกว่า _**“ไม่มีอะไรมาการันตี เราเป็นพรรคร่วมรัฐบาลด้วยกัน ยังไม่มีอะไรเปลี่ยนแปลงไปจากนี้ การตั้ง ครม.ชุดใหม่ เป็นอำนาจของนายกฯ แต่เพียงผู้เดียว ในฐานะพรรคร่วมรัฐบาล เราตอบอะไรไม่ได้”**_ 

ส่วนกระแสข่าวที่จะดึงพรรคประชาธิปัตย์ มาร่วมรัฐบาล จะทำให้โควตารัฐมนตรีเปลี่ยนแปลงไปหรือไม่นั้น ต้องถามพรรคเพื่อไทย เราเป็นพรรคร่วมรัฐบาล ไม่ทราบว่าพรรคแกนนำรัฐบาลไปหารือกับพรรคอื่น ๆ หรือไม่

ทั้งนี้ เมื่อผู้สื่อข่าวถามถึงกระแสข่าวลือที่ ‘ครม.แพทองธาร’ จะปรับคนนามสกุล **‘วงษ์สุวรรณ’** ออก อนุทิน **ถึงกับร้องอุทาน “อู้ว”** ก่อนกล่าวย้ำว่า **เรื่องการจัดตั้ง ครม. เป็นอำนาจเต็มของนายกฯ เราไปก้าวล่วงไม่ได้โดยเด็ดขาด** ขณะที่การแถลงนโยบายต่อรัฐสภานั้น ในส่วนของพรรคภูมิใจไทยจะประชุมพรรคในวันที่ 20 ส.ค.นี้ เพื่อที่จะส่งร่างฯ นโยบายในส่วนของพรรคฯ ต่อไป

ภายหลังจากการสัมภาษณ์แล้วเสร็จ อนุทิน กล่าวว่า _“โอเคนะ ร้อน เดี๋ยวหน้าไหม้”_ จากนั้นได้เข้าไปทักทายกับ เศรษฐา ทวีสิน อดีตนายกฯ

## Credit
- กองบรรณาธิการ SPACEBAR


========================================

# ‘แพทองธาร’ ขอทำหน้าที่ ‘นายกฯ’ ให้ดีที่สุด ย้ำ ‘ดิจิทัลวอลเล็ต’ ต้องรอคุย ‘ครม.’

**ID:** 18899
**Slug:** paetongtarn-gave-a-statement-after-becoming-prime-minister
**Published At:** 2024-08-18 13:29:59
**Locale:** th
**Excerpt:** ‘แพทองธาร’ ลั่นขอทำหน้าที่ ‘นายกรัฐมนตรี ’ ให้ดีที่สุด ยัน ‘ดิจิทัลวอลเล็ต’ ต้องปรึกษาพรรคร่วมรัฐบาลด้วย พร้อมย้ำไม่มีคำสั่งจาก ‘ทักษิณ’ เตะนามสกุล ‘วงศ์สุวรรณ’ ออกจาก ครม.
**Category:** การเมือง, politics
**Tags:** 

## Highlights
- ‘แพทองธาร’ ลั่นขอทำหน้าที่ ‘นายกรัฐมนตรี ’ ให้ดีที่สุด 
- ยัน ‘ดิจิทัลวอลเล็ต’ ต้องปรึกษาพรรคร่วมรัฐบาลด้วย
- ย้ำไม่มีคำสั่งจาก ‘ทักษิณ’ เตะนามสกุล ‘วงศ์สุวรรณ’ ออกจาก ครม.

## Content

ภายหลังพิธีรับพระบรมราชโองการโปรดเกล้าฯ ดำรงตำแหน่งนายกรัฐมนตรี **‘แพทองธาร ชินวัตร’** ในฐานะนายกฯ คนที่ 31 ได้แถลงต่อสื่อมวลชนเป็นครั้งแรก

โดยแสดงความ**ขอบคุณสมาชิกสภาผู้แทนราษฎรผู้มาจากการเลือกตั้งของประชาชน พรรคร่วมรัฐบาล และประชาชนทุกคน** ขอบคุณที่ให้ความไว้วางใจเลือกมาเป็นนายกรัฐมนตรีคนที่ 31 ขอให้คำมั่นสัญญาว่าจะทำหน้าที่นี้ให้ดีที่สุด และ**ขอขอบคุณ ‘เศรษฐา ทวีสิน’ อดีตนายกรัฐมนตรี** ที่ได้ทุ่มเทแรงกาย แรงใจทำเพื่อประเทศชาติตลอดเกือบ 1 ปีที่ผ่านมา

แม้จะไม่ได้วางแผนในการเป็นนายกรัฐมนตรีครั้งนี้มาก่อน แต่ขอให้ทุกคนมั่นใจว่าพร้อม และเต็มใจที่จะรับใช้ประชาชนอย่างสุดความสามารถ ซึ่งตำแหน่งนายกรัฐมนตรี เป็นตำแหน่งที่มีความรับผิดชอบที่ยิ่งใหญ่ เพราะต้องพาประเทศชาติผ่านอุปสรรค ผ่านปัญหาต่าง ๆ ซึ่งแน่นอนว่าประเทศไทยยังมีปัญหาปากท้องที่รอการแก้ไขอยู่ ฉะนั้น การได้รับตำแหน่งนี้ จึงมีความมุ่งมั่นที่จะทำให้ปากท้องของพี่น้องประชาชนดีขึ้น และมีความตั้งใจที่จะผลักดันนโยบายทางเศรษฐกิจอย่างต่อเนื่อง

แพทองธาร ยังพร้อมจะผลักดันนโยบายสำคัญในหลาย ๆ ประเด็น อาทิ การกระตุ้นเศรษฐกิจครั้งใหญ่ ปัญหายาเสพติด ระบบสุขภาพถ้วนหน้า 30 บาทรักษาทุกที่ รวมถึงยังคงจะผลักดันนโยบาย ไทยแลนด์ซอฟต์พาวเวอร์ ที่เป็นผู้ริเริ่ม อย่างต่อเนื่อง พร้อมย้ำถึงความตั้งใจที่จะร่วมงานกับทุกภาคส่วน เพื่อที่จะผลักดันนโยบายต่าง ๆ ให้สำเร็จ พร้อมฝากติดตามการแถลงนโยบายต่อรัฐสภา อย่างเป็นรูปธรรมในเดือนกันยายนนี้

สุดท้ายนี้ อยากขอบคุณพลังที่สำคัญที่สุด พลังอันยิ่งใหญ่นั่นคือพลังของพี่น้องประชาชน ทั้งที่เลือกและไม่ได้เลือกดิฉัน ดิฉันขอสัญญาว่า จะทำหน้าที่นี้อย่างเต็มความสามารถ โดยที่ไม่มีการแบ่งแยกความแตกต่างทุกเพศ ทุกวัย ทุกความหลากหลาย ดิฉันในฐานะนายกรัฐมนตรีคนที่ 31 ในฐานะแม่ ในฐานะลูก ในฐานะเพื่อน มีความมุ่งมั่นตั้งใจที่จะทำให้ประเทศไทยทุกตารางนิ้วเป็นพื้นที่ของโอกาส เป็นพื้นที่ที่คนไทยทุกคนจะกล้ามีความฝัน กล้ามีความคิดที่สร้างสรรค์ และกล้าที่กำหนดอนาคตของตนเอง

เมื่อผู้สื่อข่าวถามถึงนโยบายเติมเงิน 10,000 หรือ ‘ดิจิทัลวอลเล็ต’ มีกระแสข่าว **‘ทักษิณ ชินวัตร’** อดีตนายกรัฐมนตรี สั่งให้ล้มโครงการดังกล่าวนั้น แพทองธาร ก็ยืนยันว่า ไม่ได้มีการสั่งให้ล้ม พร้อมย้ำว่า นโยบายอะไรก็ตาม ต้องปรึกษากับพรรคร่วมรัฐบาลด้วย

ภาพของ ทักษิณ คงไม่สามารถลบออกจากทางการเมืองออกได้ เพราะเป็นอีกหนึ่งคนที่มีผู้เคารพนับถือ เมื่อมีคนขอคำปรึกษา ก็พร้อมให้ตามประสบการณ์ที่มี

ส่วนนโยบายดิจิทัลวอลเล็ต คือนโยบายกระตุ้นเศรษฐกิจครั้งใหญ่ของประเทศ ปีที่แล้วที่เราหาเสียงเลือกตั้งโดยใช้โครงการนี้ เป็นโครงการที่เราศึกษา และสังเคราะห์นโยบายมาเป็นอย่างดีแล้ว แต่ในช่วงเวลาหนึ่งปีที่ผ่านมา มีเหตุการณ์เกิดขึ้นมากมาย สภาพเศรษฐกิจเปลี่ยนแปลงไป เราจะต้องศึกษาและรับฟังความคิดเห็น

แน่นอนว่าต้องอยู่ในกฎหมาย เป็นสิ่งที่ต้องทำต่อไปและรายละเอียดต้องมีความชัดเจน และรับฟังความคิดเห็นอย่างต่อเนื่อง เป้าหมายคือการกระตุ้นเศรษฐกิจ ฉะนั้น ความตั้งใจนี้ยังต้องอยู่แน่นอน

เมื่อถามถึงประเด็น ทักษิณ ได้มีคำแนะนำและจะมามีส่วนช่วยการเมืองอย่างไรต่อจากนี้ รวมถึงการจับตาเรื่อง **‘ครอบงำทางการเมือง’** ด้วย แพทองธาร ก็ยืนยันว่า ไม่ใช่การครอบงำอย่างแน่นอน เพราะตนเองและทุกคนในครอบครัว มีความคิดเป็นของตัวเอง แม้จะมีการปรึกษา แต่ทุกคนให้เกียรติกันทางความคิด สุดท้ายเมื่อใครอยู่บทบาทไหน ก็ต้องมีความคิดเป็นของตนเอง และแน่นอนว่า ความคิดเห็นของครอบครัวหรือคนที่เคารพนับถือ ย่อมมีส่วนสำคัญ

ส่วนในเรื่องของตำแหน่ง ทักษิณ ยังไม่ได้คิดไว้ ซึ่งจริง ๆ แล้วทักษิณ ก็ไม่ได้อยากมีตำแหน่งอะไร เราจึงไม่ได้คิดไว้ และกำลังคิดว่าบางครั้งกฎหมาย หรืออะไรก็ตาม ก็ต้องดูความอ่อนไหวในตรงนี้ด้วย ว่าเราจะสามารถใช้วิสัยทัศน์ของท่านได้โดยที่ไม่โดนอะไร

ผู้สื่อข่าวถามถึงกระแสข่าวว่า ทักษิณ ได้สั่งให้คณะรัฐมนตรีใน รัฐบาลแพทองธาร จะต้องไม่มีคนจากนามสกุล **‘วงษ์สุวรรณ’** นั้น แพทองธาร ก็ชี้แจงว่า _“ยังเร็วไปมาก เพราะยังไม่ได้คุยกับพรรคร่วม และไม่ทราบว่าจะมีนามสกุลใด หรือไม่มีนามสกุลใด และด้วยความสัจจริง ตนเองไม่เคยได้ยินประโยคนี้จาก ทักษิณ เลย”_

## Credit
- กองบรรณาธิการ SPACEBAR
- ณัฐพล คุณาธรรมกิจ


========================================

# ‘ทักษิณ’ เชื่อ ‘อุ๊งอิ๊ง’ อ่อนน้อม ทุกคนพร้อมช่วย

**ID:** 18898
**Slug:** thaksin-opinion-on-paetongtarn
**Published At:** 2024-08-18 11:39:56
**Locale:** th
**Excerpt:** ‘ทักษิณ’ มองความท้าทายของ ‘อุ๊งอิ๊ง’ คือการฟื้นฟูประเทศ เชื่อ ‘ลูกสาว’ มีความอ่อนน้อมถ่อมตน หน่วยงานพร้อมช่วยเหลือ ยันไม่รับตำแหน่งที่ ‘ปรึกษานายกฯ’ เพราะแก่แล้ว
**Category:** การเมือง, politics
**Tags:** 

## Highlights
- ‘ทักษิณ’ มองความท้าทายของ ‘อุ๊งอิ๊ง’ คือการฟื้นฟูประเทศ 
- เชื่อ ‘ลูกสาว’ มีความอ่อนน้อมถ่อมตน หน่วยงานพร้อมช่วยเหลือ 
- ยันไม่รับตำแหน่งที่ ‘ปรึกษานายกฯ’ เพราะแก่แล้ว
- มั่นใจไม่มีทาง ‘ซ้ำรอย’ พร้อมปัดสั่งการฟอร์ม ‘ครม.’ ใหม่

## Content

**‘ทักษิณ ชินวัตร’** อดีตนายกรัฐมนตรี ให้สัมภาษณ์ภายหลังร่วมพิธีรับพระบรมราชโองการโปรดเกล้าแต่งตั้ง **‘แพทองธาร ชินวัตร’** เป็นนายกรัฐมนตรี คนที่ 31 ถึงประเด็นที่ว่า จะมีการแนะนำเรื่อฃการบริหารหรือไม่ 

โดย ทักษิณ มองว่า แพทองธาร ได้เห็นการทำงานของตนเองมาโดยตลอด ซึ่งต้องรู้ว่าจะต้องดึงภาคส่วนไหนเข้ามามีส่วนร่วมบ้าง  

เมื่อผู้สื่อข่าวถามว่า ในจังหวะที่มีการสวมกอดกัน ก่อนจะเริ่มพิธีได้มีการพูดคุยอะไรกันบ้าง ทักษิณ กล่าวว่า ได้บอก แพทองธาร ว่า _**“เมื่อ 23 ปีที่แล้ว ตนเองยืนข้างหน้า เขายืนข้างหลัง แต่วันนี้ เขามายืนข้างหน้าแล้ว”**_

ส่วนการบริหารประเทศต่อจากนี้จะมีความท้าทายอย่างไร ทักษิณ มองว่า ความท้าทายคือการเข้ามาแก้ปัญหาเศรษฐกิจของประเทศ ซึ่งแพทองธาร ต้องทำงานหนัก แต่ข้อดีของ แพทองธาร คืออายุยังน้อย มีความสามารถ ไปขอความร่วมมือจากทุกหน่วยงานอย่างไม่ถือตัว เพราะเป็นคนนอบน้อมถ่อมตน

เมื่อถามอีกว่า หากมีโอกาสจะเข้าไปเป็นที่ปรึกษานายกรัฐมนตรีหรือไม่ ทักษิณ กล่าวว่า _**“คงไม่ เพราะแก่แล้ว อายุ 75 ปีแล้ว”**_

ช่วงท้าย เมื่อถูกถามถึงกังวลในการเป็นนายกฯ ของ แพทองธาร จะซ้ำรอยที่ผ่านมาหรือไม่ ทักษิณ ตอบว่า _**“ไม่มีทาง”**_ พร้อมพยายามเดินออกจากวงสัมภาษณ์ เมื่อผู้สื่อข่าวพยายามถามต่อไปว่า **การปรับคณะรัฐมนตรี (ครม.)** ต่อจากนี้ มีกระแสว่า ทักษิณ เป็นคนสั่งการ แต่เจ้าตัวก็ตอบเพียงว่า _**“ยังๆ”**_ พร้อมเดินไปขึ้นรถทันที

## Credit
- กองบรรณาธิการ SPACEBAR


========================================

# ‘แพทองธาร ชินวัตร’ นายกรัฐมนตรีคนที่ 31

**ID:** 18897
**Slug:** paetongtarn-shinawatra-the-31-st-prime-minister
**Published At:** 2024-08-18 11:35:53
**Locale:** th
**Excerpt:** ‘แพทองธาร ชินวัตร’ นายกรัฐมนตรีไทย คนที่ 31 อย่างเป็นทางการ และถือเป็นนายกรัฐมนตรีหญิงคนที่ 2 ต่อจาก ‘ยิ่งลักษณ์ ชินวัตร’ ผู้เป็นอา
**Category:** การเมือง, politics
**Tags:** 

## Highlights
- ‘แพทองธาร ชินวัตร’ นายกรัฐมนตรีไทย คนที่ 31 อย่างเป็นทางการ
- นายกรัฐมนตรีหญิงคนที่ 2 ต่อจาก ‘ยิ่งลักษณ์ ชินวัตร’ ผู้เป็นอา

## Content

ว่าที่ ร.ต.ต.อาพัทธ์ สุขะนันท์ เลขาธิการสภาผู้แทนราษฎร อัญเชิญพระบรมราชโองการโปรดเกล้าโปรดกระหม่อม แต่งตั้ง **แพทองธาร ชินวัตร** เป็นนายกรัฐมนตรี คนที่ 31 มายังสถานที่รับสนองพระบรมราชโองการฯ ณ ที่ทำการพรรคเพื่อไทย จากนั้น ได้อ่านพระบรมราชโองการโปรดเกล้าโปรดกระหม่อมแต่งตั้งนายกรัฐมนตรี คนที่ 31  ความว่า

_“พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว มีพระบรมราชโองการโปรดเกล้าฯ ให้ประกาศว่า ด้วยความเป็นรัฐมนตรีของ นายเศรษฐา ทวีสิน นายกรัฐมนตรี ได้สิ้นสุดลงเฉพาะตัวตามรัฐธรรมนูญ มาตรา 170 วรรคหนึ่ง (4) ประกอบมาตรา 160 (4) (5) และประธานสภาผู้แทนราษฎรได้นำความกราบบังคมทูลพระกรุณาว่าสภาผู้แทนราษฎร ได้ลงมติเมื่อวันที่ 16  สิงหาคม 2567 เห็นชอบด้วย ในการแต่งตั้ง นางสาวแพทองธาร ชินวัตร เป็นนายกรัฐมนตรี ด้วยคะแนนเสียงมากกว่ากึ่งหนึ่งของจำนวนสมาชิกทั้งหมดเท่าที่มีอยู่ของสภาผู้แทนราษฎร_

_อาศัยอำนาจตามความในมาตรา 158 ของรัฐธรรมนูญแห่งราชอาณาจักรไทย จึงทรงพระกรุณาโปรดเกล้าโปรดกระหม่อมแต่งตั้ง นางสาวแพทองธาร ชินวัตร เป็นนายกรัฐมนตรี ทั้งนี้ ตั้งแต่บัดนี้เป็นต้นไป_

_ประกาศ ณ วันที่ 16 สิงหาคม พุทธศักราช 2567 เป็นปีที่ 9 ในรัชกาลปัจจุบัน ผู้รับสนองพระบรมราชโองการ นายวันมูหะมัดนอร์ มะทา ประธานสภาผู้แทนราษฎร”_

ถือเป็นการ **‘นับหนึ่ง’** ของ **‘แพทองธาร ชินวัตร’** นายกรัฐมนตรีไทย คนที่ 31 และถือเป็นนายกรัฐมนตรีหญิงคนที่ 2 ต่อจาก **‘ยิ่งลักษณ์ ชินวัตร’** ผู้เป็นอา

## Credit
- กองบรรณาธิการ SPACEBAR


========================================

# ราชกิจจาฯ ประกาศ ‘แพทองธาร ชินวัตร’ เป็นนายกรัฐมนตรี คนที่ 31

**ID:** 18896
**Slug:** ratchakitcha-paetongtarn-prime-minister
**Published At:** 2024-08-18 11:26:55
**Locale:** th
**Excerpt:** เว็บไซต์ราชกิจจานุเบกษา เผยแพร่ประกาศ พระบรมราชโองการโปรดเกล้าฯ แต่งตั้ง ‘แพทองธาร ชินวัตร’ เป็นนายกรัฐมนตรีคนใหม่
**Category:** การเมือง, politics
**Tags:** 

## Highlights
- เว็บไซต์ราชกิจจานุเบกษา เผยแพร่ประกาศ พระบรมราชโองการโปรดเกล้าฯ แต่งตั้ง ‘แพทองธาร ชินวัตร’ เป็นนายกรัฐมนตรีคนใหม่

## Content

เว็บไซต์ราชกิจจานุเบกษา เผยแพร่ [**‘ประกาศแต่งตั้งนายกรัฐมนตรี’**](https://ratchakitcha.soc.go.th/documents/40721.pdf) โดยมีรายละเอียดดังนี้

พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว มีพระบรมราชโองการโปรดเกล้าฯ ให้ประกาศว่า

ด้วยความเป็นรัฐมนตรีของ นายเศรษฐา ทวีสิน นายกรัฐมนตรี ได้สิ้นสุดลงเฉพาะตัวตามรัฐธรรมนูญ มาตรา 170 วรรคหนึ่ง (4) ประกอบมาตรา 160 (4) (5) และประธานสภาผู้แทนราษฎรได้นำความกราบบังคมทูลพระกรุณาว่าสภาผู้แทนราษฎรได้ลงมติเมื่อวันที่ 16 สิงหาคม 2567 เห็นชอบด้วย ในการแต่งตั้ง นางสาวแพทองธาร ชินวัตร เป็นนายกรัฐมนตรี ด้วยคะแนนสียมากกว่ากึ่งหนึ่งของจำนวนสมาชิกทั้งหมดเท่าที่มีอยู่ของสภาผู้เทนราษฎร

อาศัยอำนาจตามความในมาตรา 158 ของรัฐธรรมนูญแห่งราชอาณาจักรไทย จึงทรงพระกรุณาโปรดเกล้าโปรดกระหม่อมแต่งตั้ง นางสาวแพทองธาร ชินวัตร เป็นนายกรัฐมนตรี ทั้งนี้ ตั้งแต่บัดนี้เป็นต้นไป

ประกาศ ณ วันที่ 16 สิงหาคม พุทธศักราช 2567 เป็นปีที่ 9 ในรัชกาลปัจจุบัน

ผู้รับสนองพระราชโองการ วันมูหะมัดนอร์ มะทา ประธานสภาผู้แทนราษฎร

## Credit
- กองบรรณาธิการ SPACEBAR


========================================

