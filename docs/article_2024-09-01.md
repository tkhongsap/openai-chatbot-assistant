# ‘สว.กลุ่มอิสระ-เสียงข้างน้อย’ โวย ‘สว.’ ข้างมากส่อล็อกที่นั่งประธานกมธ. 21 คณะ

**ID:** 19221
**Slug:** angkhana-neelapaijit-1-sep-2024
**Published At:** 2024-09-01 16:39:18
**Locale:** th
**Excerpt:** หยุดบล็อกล็อกเก้าอี้ได้แล้ว! ‘สว.กลุ่มอิสระ-เสียงข้างน้อย’ ดาหน้าจี้เฟ้นเลือก ‘ประธานกมธ. 21 คณะ’ ยึดเป็นอิสระ-ตรงตามความรู้ความสามารถ อัดยิ่งทำ ‘สภาสูง’ เสียหายเข้าไปใหญ่ แฉส่อล็อกที่นั่ง ปิดประตูตายไม่ให้โควตาเสียงข้างน้อยแม้แต่คนเดียว ปลุกประชาชนจับตามอง
**Category:** การเมือง, politics, การเมืองระดับชาติ, national
**Tags:** 

## Highlights
- ‘สว.กลุ่มอิสระ-เสียงข้างน้อย’ ดาหน้าจี้เฟ้นเลือก ‘ประธานกมธ. 21 คณะ’ ยึดเป็นอิสระ-ตรงตามความรู้ความสามารถ 
- แฉส่อล็อกที่นั่ง ปิดประตูตายไม่ให้โควตาเสียงข้างน้อยแม้แต่คนเดียว ปลุกประชาชนจับตามอง

## Content

**อังคณา นีละไพจิตร สมาชิกวุฒิสภา (สว.) กลุ่มอิสระ** ให้สัมภาษณ์ถึงการเลือกประธานคณะกรรมาธิการ(กมธ.) สามัญประจำวุฒิสภา 21 คณะว่า หลังจากคณะกรรมาธิการวิสามัญฯพิจารณาข้อบังคับเสร็จแล้ว จะต้องนำเข้าที่ประชุมวุฒิสภาเพื่อรับรองข้อบังคับ จากนั้นรอ สว. ที่แปรญัตติว่า จะออกมาอย่างไร 

พร้อมบอก**ได้ยินมานานแล้วจะมีการล็อกประธานกมธ.** **มีการพูดกันว่าจะไม่ให้สว.กลุ่มอิสระเป็นประธานกมธ.เลย** ตามรัฐธรรมนูญ สว.มี 200 คน มีการถามว่าใครอยากอยู่กมธ.ไหน ความเห็นส่วนตัวที่มาจากสว.กลุ่มวิชาชีพ ก็ต้องมาดูว่าใครมีความรู้ความสามารถ ใครอยู่กลุ่มไหน บางคนก็ไม่อยากอยู่กลุ่มอาชีพที่ตนเข้ามา เวลาเลือกตนเห็นว่า ควรดูตามความรู้ความสามารถ มีประสบการณ์ไม่เอาแล้วการจับฉลาก

อังคณา **ยอมรับว่า สว.กลุ่มอิสระเป็นเสียงที่น้อยไม่ถึง 1 ใน 3 ทำให้ไม่รู้จะทำอย่างไร ถ้าใช้มติเสียงข้างมากก็แพ้อยู่ดี** แต่ถ้าจะให้ประชาชนได้ประโยชน์ ผลงานวุฒิสภาออกมาดีต้องพิจารณาเลือกคนจากความรู้ความสามารถ มีประสบการณ์ แต่ถ้าจะเอาแค่มาเอาตำแหน่งได้เกียรติยศ พวกตนก็คงสู้ไม่ได้ แต่กลุ่มตนยืนยันเคยทำงานด้านที่ต้องการมาก็อยากทำงานต่อ แต่ถ้าสู้ไม่ได้ก็ต้องให้ประชาชนได้จับตามอง

ส่วนท่าทีประธานวุฒิสภาว่า อังคณา มองว่า ดูเวลาโหวต สว. เสียงข้างน้อยก็แพ้ตลอด คนเป็นประธานกมธ.มีห้องทำงาน มีงบรับรอง ได้เครื่องราชฯทุกปี ใครก็อยากเป็น แต่อยากบอกว่า ถ้าเอาประโยชน์เป็นที่ตั้ง ต้องดูความสามารถเป็นหลัก คนที่จะมาเป็นประธานกมธ.จะต้องดูตัวเองด้วย ไม่ใช่เหมือนที่ได้ยินมาว่า ผลัดกันเป็นคนละปี ได้ฟังแล้วเป็นการเสนอประโยชน์กันเลย ไม่เหมาะสมเป็นผู้ใหญ่กันแล้วไม่ควรเป็นแบบนี้ จึงต้องรอดูการประชุมในวันพรุ่งนี้ ( 1 ก.ย.)

“ดิฉันดูแล้วเป็นเสียงข้างน้อยตลอด ถ้าเขาเอาคนของกลุ่มใหญ่มารวมอยู่ในกลุ่มที่ต้องการ พอลงมติเสียงข้างน้อยก็แพ้อยู่ดี และได้ยินมาว่า จะไม่ให้สว.เสียงข้างน้อยได้เป็นประธานกมธ.เลยแม้แต่คณะเดียว สว.กลุ่มเสียงข้างน้อยก็ต้องออกมาช่วยกันยืนยันว่า พวกเรามีความรู้ความสามารถ ถ้าไม่ให้เป็นประธานกมธ.เลยขอเรียกร้องให้ประชาชนช่วยจับตามอง” 


ด้าน **ประทุม วงศ์สวัสดิ์ สมาชิกวุฒิสภา(สว.)** เปิดเผย **ได้ยินข่าวมาเหมือนกันว่าจะมีการล็อคประธานกมธ. ได้ยินมาตั้งแต่วันแรกที่เข้ามา มองว่าเป็นธรรมชาติ** **ถ้าคุณเจ๋งจริงเราหมอบได้ ยอมให้ทำงานตามที่ต้องการ แต่ถ้าคุณเอาหมอฟันมาทำคลอดแบบนี้เราไม่ยอมถือว่าผิดฝาผิดตัว** 

พร้อมบอกว่า ส่วนตัวเป็น สว. ที่มาจากภาคการท่องเที่ยว แต่ถ้าจะเอาคนมาเป็นประธานกมธ.ท่องเที่ยวและกีฬา เอาตำรวจหรือเอาคนหัวสี่เหลี่ยมมาเป็นตนก็ไม่ยอมเพราะงานจะไม่ไปถึงไหนวนอยู่ที่เดิม เอาคนเดิมความคิดแบบเดิมงานก็จะได้แบบเดิม ๆ ไม่ยอม และหวังว่าในวันโหวตสว.จะมีอิสระ อนาคตจะต้องทำงานร่วมกัน ถ้าเอาคนไม่รู้เรื่อง มาทำงาน ก็จะเสียหาย **คนเราต้องทำงานร่วมกัน 5 ปี จะมองหน้ากันไม่ติด** 

ขณะที่ **ชาญณรงค์ พรรุ่งโรจน์ สว.กลุ่มผู้สูงอายุ ย้ำอีกเสียงว่าได้ยินมาเหมือนกันว่ามีการล็อกประธานกมธ.**  ตำแหน่งประธานกมธ. ควรสรรหาคนที่เหมาะกับงาน เลือกคนมีศักยภาพเพื่อให้เกิดประโยชน์กับประเทศชาติและประชาชนมากที่สุด ดีกว่าเลือกใครพวกใคร

“ผมอยากให้คิดว่าได้เข้ามาเป็นสว.กันแล้ว มามองประโยชน์ของประเทศชาติและประชาชนเป็นหลักดีกว่า พวกเราต้องกู้ชื่อเสียงที่คนมองว่า มีกลุ่มก๊วนเข้ามายึดสภาสูงจริงเท็จเป็นอีกเรื่องหนึ่ง แต่คนเขามองกันแบบนั้น ผมขอให้สว.ทั้ง 200 คนได้พิจารณาเอาประโยชน์ของประเทศชาติ เป็นที่ตั้งหาคนที่เหมาะสมในแต่ละกมธ. ท้ายสุดประโยชน์จะย้อนกลับมาที่สว.เอง” 

**ชาญณรงค์** ยังบอกว่า ตัวเองเป็น ศ.ดร. ได้อุทิศตัวช่วยคนพิการมาตลอดชีวิต สนใจที่จะเป็นประธานกมธ.ผู้สูงอายุและผู้พิการ ซึ่งได้รวมเด็กเยาวชนสตรีเข้ามาอยู่ในกลุ่มนี้ด้วย อีกคณะหนึ่งที่สนใจในฐานะอดีตเคยเป็นคณบดีที่จุฬาฯ และอยู่ใน สถาบันอุดมศึกษามาหลายปี จึงสนใจตำแหน่งประธานกมธ.การศึกษาอุดมศึกษา

## Credit
- กองบรรณาธิการ SPACEBAR


========================================

# ‘มหาดไทย’ สู้อุทกภัย! กำชับ ‘ปภ.-ท้องถิ่น’ น้ำมาต้องป้องกัน น้ำลดต้องรีบฟื้นฟู

**ID:** 19220
**Slug:** anutin-urges-the-ministry-of-interior-to-fight-floods-must-prevent-and-quickly-recover
**Published At:** 2024-09-01 16:07:18
**Locale:** th
**Excerpt:** ‘อนุทิน’ กำชับ ‘ปภ.-ท้องถิ่น’ สู้อุทกภัย ย้ำน้ำมาต้องป้องกัน น้ำเข้าต้องเร่งช่วย น้ำลดต้องรีบฟื้นฟู ขอบคุณทุกความทุ่มเทเสียสละ ยกย่องผู้นำชุมชนใช้โดรนส่วนตัวช่วยลูกบ้าน
**Category:** สังคม-ความเป็นอยู่, social, สุขภาพและคุณภาพชีวิต, health-and-safety
**Tags:** 

## Highlights
- ‘อนุทิน’ กำชับ ‘ปภ.-ท้องถิ่น’ สู้อุทกภัย ย้ำน้ำมาต้องป้องกัน น้ำเข้าต้องเร่งช่วย น้ำลดต้องรีบฟื้นฟู 
- ขอบคุณทุกความทุ่มเทเสียสละ ยกย่องผู้นำชุมชนใช้โดรนส่วนตัวช่วยลูกบ้าน

## Content

**อนุทิน ชาญวีรกูล** รองนายกรัฐมนตรี และรัฐมนตรีว่าการกระทรวงมหาดไทย (รมว.มหาดไทย)ให้สัมภาษณ์ภายหลังการลงพื้นที่ติดตามสถานการณ์อุทกภัยในพื้นที่ภาคเหนือ จังหวัดสุโขทัย ชัยนาท นครสวรรค์ ว่า กระทรวงมหาดไทย (มท.)ได้เฝ้าระวังสถานการณ์อย่างใกล้ชิด มีรายงานข้อมูลต่างๆ เข้ามาอย่างต่อเนื่อง 

การลงพื้นที่วานนี้ (31 สิงหาคม 2567)ได้กำชับแผนการทำงานในพื้นที่เพื่อให้เกิดความเข้าใจตรงกัน ส่วนตัวได้เสนอในที่ประชุมให้ลดขั้นตอนการขอการสนับสนุนจากส่วนกลาง ในงานป้องกันและบรรเทาสาธารณภัยต่างๆ เพื่อเพิ่มประสิทธิภาพในการปฏิบัติหน้าที่ 

_**“แน่นอนว่า สถานการณ์น้ำท่วม เราต้องพึ่งพาฝ่ายท้องถิ่นและกรมป้องกันและบรรเทาสาธารณภัย หรือ ปภ. เพราะอยู่ในพื้นที่ หากให้ส่วนกลางช่วยเหลือ ให้รวบรวมข้อมูลเข้ามาเลย  ยิ่งทำได้เร็วเท่าไร การช่วยเหลือยิ่งไปเร็วเท่านั้นประชาชนก็มีความสุขมากขึ้น มีความทุกข์น้อยลง”**_

  
**อนุทิน** กล่าวต่อว่า สถานการณ์น้ำที่เกิดขึ้น มีทั้งน้ำเหนือและน้ำฝน หลายพื้นที่น้ำกำลังจะมา ประชาชนต้องยกของขึ้นที่สูง บ้างสร้างกำแพงกั้นน้ำ เรามีกำลัง มีเครื่องมือ ก็ต้องไปช่วย ถ้ามีการร้องขอ ยิ่งห้ามรอช้า เมื่อป้องกันสุดกำลัง แต่น้ำก็รุกเข้ามา ได้กำชับให้ทั้งส่วนท้องถิ่นและเจ้าหน้าที่ ปภ. ต้องเข้าถึงประชาชน ส่งข้าว ส่งน้ำ ให้ประชาชนเข้าใจว่าภาครัฐไม่ได้ทอดทิ้ง ใครเจ็บป่วยต้องประสาน จนได้รักษาพยาบาล

  
_**“ดึกดื่น เที่ยงคืน ผมเห็น อส. เห็นเจ้าหน้าที่หลายท่าน จากกรมกองของกระทรวงมหาดไทย และหน่วยงานอื่นๆ ไปช่วยประชาชน ต้องขอบคุณทุกท่าน เป็นอย่างมาก บางครั้งงานของเรามันหยุดพักไม่ได้ เรามีชีวิตคนที่รอคอยการช่วยเหลือ นี่คือความเหนื่อยหนัก แต่ก็คือคุณค่าของการปฏิบัติหน้าที่”**_ อนุทิน กล่าว

  
**อนุทิน** กล่าวอีกว่า หลายจังหวัดน้ำก็ไหลผ่านไปแล้ว ทิ้งความเสียหายไว้มากพอสมควร ตรงนี้ขอให้ไปช่วยประชาชน ฟื้นฟูพื้นที่ให้กลับคืนสู่สภาวะปกติ ที่ผ่านมา ทุกท่านต่างทำหน้าที่อย่างสุดความสามารถ มีการสละทรัพย์ส่วนตัวลงไปด้วย เช่น ผู้ใหญ่บ้าน ผู้นำท้องถิ่นบางคน ได้นำโดรนการเกษตรไปใช้ส่งของยังชีพ มีความเสี่ยงที่จะพังเสียหาย แต่ก็แลกมาด้วยข้าวปลาอาหารที่ถึงชาวบ้าน ช่วยให้ประทังชีวิตได้ อันนั้นก็น่าสรรเสริญ งานของเรา กระทรวงมหาดไทย มันชัดเจนอยู่แล้วว่าต้องบำบัดทุกข์ บำรุงสุข การทำงานของท่านสร้างรอยยิ้ม สร้างความสุขให้กับประชาชน และสร้างศรัทธาจากประชาชน ให้เกิดแก่ท่านทุกคน

## Credit
- กองบรรณาธิการ SPACEBAR


========================================

#  ‘เทพไท’ เตือน ‘ปชป.’ สัญญาณอัตราย อย่าท้าทายความรู้สึกประชาชน

**ID:** 19219
**Slug:** democrat-party-1-sep-2024
**Published At:** 2024-09-01 14:49:36
**Locale:** th
**Excerpt:** เพจ ‘ปชป.’ ปิดคอมเมนต์ หลังทัวร์ลงจับมือ ‘เพื่อไทย’ ด้าน ‘เทพไท’ เตือนสัญญาณอัตราย อย่าท้าทายความรู้สึกประชาชน ระวังยับเยินเกินแก้ ขณะที่ เพจ ‘ประชาธิปัตย์’ โพสต์ภาพลงพื้นที่ เผยชาวสุพรรณรัก ‘ปชป.’ เหมือนเดิมจ้า 

**Category:** การเมือง, politics, การเมืองระดับชาติ, national
**Tags:** 

## Highlights
- เพจ ‘ปชป.’ ปิดคอมเมนต์ หลังทัวร์ลงจับมือ ‘เพื่อไทย’
- ด้าน ‘เทพไท’ เตือนสัญญาณอัตราย อย่าท้าทายความรู้สึกประชาชน ระวังยับเยินเกินแก้
- เพจ ‘ประชาธิปัตย์’ โพสต์ภาพลงพื้นที่ เผยชาวสุพรรณรัก ‘ปชป.’ เหมือนเดิมจ้า 


## Content

เสียงวิจารณ์กรณี **พรรคประชาธิปัตย์** เข้าร่วมรัฐบาลกับ **พรรคเพื่อไทย** ขั้วตรงข้ามทางการเมืองที่กินเวลากว่า 20 ปี ย่อมส่งผลให้ฐานเสียงประชาธิปัตย์จำนวนไม่น้อย ออกมาตำหนิพรรคประชาธิปัตย์ทันที ทั้งการวิพากษ์วิจารณ์ในพื้นที่ส่วนตัว และหน้าเพจ พรรคประชาธิปัตย์ เป็นจำนวนมาก และต่อมาทางเพจได้ปิดช่องการแสดงความคิดเห็น แต่ได้โพสต์ข้อความระบุ **“ทุกเสียงสะท้อนของท่านสำคัญกับเราเสมอ”** พร้อมเปิดช่องทางรับฟังความคิดเห็น อย่างเป็นทางการผ่านเว็บไซต์แทน

ด้าน [**‘เทพไท เสนพงศ์’ อดีต สส.นครศรีธรรมราช**](https://www.facebook.com/theptai.talk/videos/1041668067357965) ได้ออกมาโพสต์ข้อความระบุถึงกรณีที่เกิดขึ้น โดยใช้หัวข้อว่า **เตือน ปชป.ทัวร์ลงเต็มลานจอด สัญญานอันตราย อย่าท้าทายความรู้สึกประชาชน** โดยมีเนื้อหาตอนหนึ่งระบุว่า 

ถ้าหากคณะกรรมการบริหารพรรคชุดนี้ ตั้งความหวังไว้ว่าการเข้าร่วมรัฐบาลกับระบอบทักษิณ จะทำให้พรรคประชาธิปัตย์ได้รับความนิยมมากขึ้นนั้น แต่ถ้าเปรียบตอนนี้จะเห็นว่าเกิดกระแสติดลบ และกว่าจะกอบกู้มาให้เป็นเสมอตัว หรือเท่าทุนก็ยากยิ่ง จะให้เพิ่มขึ้นเป็นบวกก็ยิ่งยากกว่าเดิมอีก **อย่าท้าทายความรู้สึกของประชาชน ถ้าหากประชาชนเสื่อมศรัทธา และไม่สนับสนุนพรรค ก็จะทำให้พรรคเดินหน้าไปได้ยากมาก**

ขอให้ชาวประชาธิปัตย์ ได้จดจำมือทุกมือ ชื่อทุกชื่อที่โหวตสนับสนุนให้พรรคประชาธิปัตย์ ไปร่วมรัฐบาลกับระบอบทักษิณไว้ให้ดี เผื่อวันข้างหน้าเมื่อเกิดความเสียหายใดๆ เกิดขึ้นกับพรรค จะได้ทวงถามความรับผิดชอบทางการเมืองได้ **หรือว่ากว่าจะถึงวันนั้นพรรคประชาธิปัตย์เสียหายอย่างยับเยินจะกอบกู้ไปเสียแล้ว**

ขณะที่วันนี้ (1 ก.ย.) เพจ พรรคประชาธิปัตย์ ได้โพสต์รูปภาพพร้อมข้อความ ระบุถึงการลงพื้นที่ที่ตำบลศรีสำราญ อำเภอสองพี่น้อง จังหวัดสุพรรณบุรี ของ ประมวล พงศ์ถาวราเดช รองหัวหน้าพรรคประชาธิปัตย์ และ เมฆินทร์  เอี่ยมสอาด กรรมการบริหารพรรค เมื่อวานนี้ (31 ส.ค.) ระหว่างร่วมจัดโครงการฝึกอบรมสมาชิกพรรคและแกนนำเครือข่ายพรรคประชาธิปัตย์ ภาคกลาง โดยระบุหัวข้อว่า **“เฉลิมชัย” มอบ “ประมวล-เมฆินทร์” ลุยเมืองสุพรรณบุรี จัดอบรม  “สมาชิก-แกนนำเครือข่าย” เผยชาวสุพรรณยืนยันรัก ”ประชาธิปัตย์” เหมือนเดิมจ้า !**

## Credit
- กองบรรณาธิการ SPACEBAR


========================================

# ‘เพื่อไทย’ ระส่ำ! กกต. ไม่ปิดช่อง ‘คำร้องนิรนาม’ ยื่นยุบพรรค

**ID:** 19218
**Slug:** the-election-commission-does-not-close-the-anonymous-petition-channel-to-dissolve-the-pheu-thai-party
**Published At:** 2024-09-01 14:12:32
**Locale:** th
**Excerpt:** ประธาน กกต. เผยยังไม่เห็น ‘คำร้องนิรนาม’ ยื่นยุบ ‘เพื่อไทย’ แจงหลักการต้องระบุตัวตน เบื้องต้นตีเป็น ‘บัตรสนเท่ห์’ หากมี ‘เนื้อหาพอ-เหตุสงสัย’ ทิ้งไม่ได้ ต้องดำเนินการ
**Category:** การเมือง, politics, การเมืองระดับชาติ, national
**Tags:** 

## Highlights
- ประธาน กกต. เผยยังไม่เห็น ‘คำร้องนิรนาม’ ยื่นยุบ ‘เพื่อไทย’ 
- แจงหลักการต้องระบุตัวตน เบื้องต้นตีเป็น ‘บัตรสนเท่ห์’ หากมี ‘เนื้อหาพอ-เหตุสงสัย’ ทิ้งไม่ได้ ต้องดำเนินการ

## Content

**อิทธิพร บุญประคอง** ประธานกรรมการการเลือกตั้ง (กกต.) ให้สัมภาษณ์กรณีที่มีผู้ร้องนิรนามยื่นยุบพรรคเพื่อไทย (พท.) ว่า หากมีผู้มายื่นคำร้องต้องเข้าสู่กระบวนการตามระเบียบสืบสวนและไต่สวนว่าเป็นคำร้องที่สมควรรับไว้หรือไม่ หากเห็นว่าคำร้องควรรับไว้ จะมีการตั้งคณะกรรมการสืบสวนไต่สวน เพื่อสอบปากคำพยานบุคคล พยานเอกสาร พยานแวดล้อมและผู้ที่เกี่ยวข้อง 

หากได้ข้อสรุปแล้วจะเสนอความเห็นของสำนวนไปยังสำนักงาน กกต. โดยมีเลขาธิการ กกต. เป็นผู้ให้ความเห็นว่ามีความเห็นเป็นอย่างไรบ้าง เป็นกระบวนการที่ต้องใช้ระยะเวลา ไม่สามารถที่จะเข้าไปแทรกแซงการทำงานของแต่ละฝ่ายได้

ผู้สื่อข่าวถามว่าตรวจสอบเบื้องต้นคำร้องยื่นยุบพรรคเพื่อไทยถึง กกต.แล้วหรือไม่  **ประธาน กกต.** กล่าวว่า เป็นข่าว แต่สำนักงาน กกต. ยังไม่ได้รายงานให้ กกต.ทราบ เป็นข่าวเฉยๆ

เมื่อถามว่าการยื่นคำร้องโดยปกปิดไม่ได้ระบุชื่อของผู้ร้อง **ประธาน กกต.** กล่าวว่า โดยหลักการแล้วคำร้องที่จะรับไว้พิจารณาจะต้องเป็นคำร้องที่แสดงให้เห็นตัวตนของผู้ร้อง ถ้าเป็นคำร้องที่ไม่ได้ระบุชื่อ เบื้องต้นจะถือว่าเป็นบัตรสนเท่ห์ก่อน

แต่หากคำร้องนั้นมีเนื้อหา แม้ว่าเราจะไม่รับคำร้อง เพราะไม่มีชื่อผู้ร้อง แต่สามารถรับไว้พิจารณาหากมีเหตุอันควรสงสัยหรือความปรากฏก็ได้ ซึ่งเป็นกระบวนการพิจารณาที่มีมติการคิดหลายแบบ

เมื่อถามว่าตามหลักการถ้ายื่นคำร้องที่ไม่ได้ระบุชื่อ ลักษณะเป็นบัตรสนเท่ห์ จะถือว่ามีน้ำหนักน้อยกว่าคำร้องที่ระบุชื่อผู้ร้องหรือไม่ **ประธาน กกต.** กล่าวว่า คำร้องต้องพิจารณาว่ายื่นภายในกำหนดระยะเวลาหรือไม่ เพราะบางเรื่องต้องยื่นในกรอบระยะเวลา และบางเรื่องอาจไม่ต้องยื่นในกรอบระยะเวลา 

ซึ่งการรับหรือไม่รับคำร้องเกี่ยวกับเรื่องนี้ด้วย เพราะต้องให้ความเป็นธรรมกับทุกฝ่าย ถ้าไม่มีตัวตน แต่เอกสารคำร้องมีเนื้อหาเพียงพอที่จะดำเนินการต่อได้ ทิ้งไม่ได้ ต้องรับไว้ดำเนินการต่อไป

## Credit
- กองบรรณาธิการ SPACEBAR


========================================

# ‘นพ.พรหมินทร์’ เผยข้อมูล ‘ครม.ใหม่’ ได้ครบในสัปดาห์นี้

**ID:** 19217
**Slug:** phrommin-emphasizes-that-all-new-cabinet-information-will-be-available-this-week
**Published At:** 2024-09-01 13:07:49
**Locale:** th
**Excerpt:** ‘เลขาธิการนายกฯ’ เผยข้อมูล ‘ครม.ใหม่’ ส่งตรวจสอบรอบคอบ ย้ำจะได้ครบในสัปดาห์นี้
**Category:** การเมือง, politics, การเมืองระดับชาติ, national
**Tags:** 

## Highlights
- ‘เลขาธิการนายกฯ’ เผยข้อมูล ‘ครม.ใหม่’ ส่งตรวจสอบรอบคอบ ย้ำจะได้ครบในสัปดาห์นี้

## Content

**นพ.พรหมมินทร์ เลิศสุริย์เดช** เลขาธิการนายกรัฐมนตรี เปิดเผยถึงกรณีการส่งคุณสมบัติรัฐมนตรีให้คณะกรรมการกฤษฎีกาคณะใหญ่ที่มี นายมีชัย ฤชุพันธุ์ อดีตประธานคณะกรรมการร่างรัฐธรรมนูญ 2560 รวมถึง นายวิษณุ เครืองาม อดีตรองนายกฯ ร่วมคณะอยู่ด้วยช่วยพิจารณา ว่า ได้ส่งไปให้ตรวจสอบแล้วตั้งแต่สัปดาห์ก่อน ตอนนี้มีการตอบกลับมายังเลขาธิการคณะรัฐมนตรีเป็นที่เรียบร้อยแล้ว เพราะถ้ามีข้อสงสัยทางข้อกฎหมายก็จะส่งให้กฤษฎีกาตรวจสอบ ขณะนี้อยู่ระหว่างดำเนินการ ขั้นตอนต่างๆ ยังไม่เสร็จสิ้น

เมื่อถามว่า รายชื่อที่ส่งให้กฤษฎีกาตรวจสอบเป็นใครบ้าง **นพ.พรหมมินทร์** กล่าวว่า ด้วยความรอบคอบ ทางเลขาธิการคณะรัฐมนตรีส่งไปทุกกรณี แต่ไม่ได้ระบุตัวบุคคล ซึ่งคาดว่าการตรวจสอบของสำนักเลขาธิการคณะรัฐมนตรี จะได้ข้อมูลครบถ้วนในสัปดาห์ที่จะถึงนี้

## Credit
- กองบรรณาธิการ SPACEBAR


========================================

# เช็ก 3 เส้นทางเดิมรถเมล์เมืองกรุง วิ่งให้บริการเพิ่ม

**ID:** 19216
**Slug:** economic-business-tsb-transit-bus-ev
**Published At:** 2024-09-01 13:07:30
**Locale:** th
**Excerpt:** TSB ขานรับ ขบ.จัดเดินรถ 3 เส้นทางเดิม บรรเทาความเดือดร้อนให้พี่น้องประชาชน
**Category:** ธุรกิจ-เศรษฐกิจ, business, เศรษฐกิจ, economics
**Tags:** 

## Highlights
- สายที่ 1 ถนนตก - ท่าเตียน (วนเข้าถนนตกเท่านั้น)


- สายที่ 27 มีนบุรี - พหลโยธิน - อนุสาวรีย์ชัยสมรภูมิ

- สายที่ 88 มหาวิทยาลัยเทคโนโลยีพระจอมเกล้าธนบุรี (บางขุนเทียน) - ประชาอุทิศ - ลาดหญ้า

## Content

กุลพรภัสร์ วงศ์มาจารภิญญา ประธานเจ้าหน้าที่บริหาร บริษัท ไทย สมายล์ บัส จำกัด (TSB) เปิดเผยว่า จากกรณีความไม่สะดวกในช่วงเปลี่ยนผ่านการเดินรถสู่แผนปฏิรูปเส้นทาง หลังผู้ประกอบการรายเดิมหยุดเดินรถในวันที่ 31 สิงหาคม 2567 ทางกรมการขนส่งทางบก ภายใต้กระทรวงคมนาคม หน่วยงานกำกับดูแลระบบขนส่งมวลชนโดยเฉพาะรถโดยสารสาธารณะ ได้หารือขอให้ทาง TSB ช่วยจัดการเดินรถเพิ่มเติมในเส้นทางเดิม เพื่ออำนวยความสะดวกและบรรเทาความเดือดร้อน บริษัทจัดรถเพิ่มเติมให้ทั้ง 3 เส้นทางเดิมในช่วงเปลี่ยนผ่านการเดินรถสู่แผนปฏิรูปเส้นทางรถโดยสารประจำทางหมวด 1 ในเขตกรุงเทพมหานครและจังหวัดที่มีเส้นทางต่อเนื่อง

โดยทาง TSB พร้อมจัดเดินรถเพิ่มเติม เพื่อรองรับแนวเส้นทางที่ขาดหายไปจากการปรับเปลี่ยนเส้นทาง ทั้ง สาย 1 เดิมในช่วงถนนตกที่ขาดหายไป, สาย 88 เดิม ช่วงมุ่งหน้าทางถนนเจริญนคร สู่ลาดหญ้า และสาย 27 เดิมช่วงมุ่งหน้าไปถนนพหลโยธิน สู่อนุสาวรีย์ชัยสมรภูมิ พร้อมกับเดินรถควบคู่แนวเส้นทางปฏิรูปฯ ที่บริษัทให้บริการอยู่แล้ว เพื่อสร้างการเดินทางที่สะดวกสบายแก่พี่น้องประชาชน

สายที่ 1 ถนนตก - ท่าเตียน (วนเข้าถนนตกเท่านั้น)

สายที่ 27 มีนบุรี - พหลโยธิน - อนุสาวรีย์ชัยสมรภูมิ

สายที่ 88 มหาวิทยาลัยเทคโนโลยีพระจอมเกล้าธนบุรี (บางขุนเทียน) - ประชาอุทิศ - ลาดหญ้า

สำหรับการจัดจำนวนรถโดยสารให้บริการทั้ง 3 เส้นทาง บริษัทจะเพิ่มจำนวนรถ และความถี่การออกให้บริการให้เหมาะสม สอดคล้องกับปริมาณผู้โดยสารในแต่ละช่วงเวลาอย่างเต็มที่ ซึ่งไม่ใช่การดึงรถจากสายใกล้เคียงที่ให้บริการอยู่แล้ว อย่าง 3-35 พระราม 3 - ท่าเตียน, สาย 4-17 มหาวิทยาลัยเทคโนโลยีพระจอมเกล้าธนบุรี(บางขุนเทียน) - ประชาอุทิศ - สถานีรถไฟฟ้าตลาดพลู รวมถึงสาย 1-37 มีนบุรี - ถนนวิภาวดีรังสิต - อนุสาวรีย์ชัยสมรภูมิ

## Credit
- กองบรรณาธิการ SPACEBAR


========================================

# ธุรกิจโรงแรมวิกฤต! โรงแรม 3-4 ดาวเชียงใหม่ทยอยปิดตัว

**ID:** 19215
**Slug:** economic-business-hotel-chiangmai-close
**Published At:** 2024-09-01 12:24:14
**Locale:** th
**Excerpt:** ท่องเที่ยวเชียงใหม่ยังไม่ฟื้น นักท่องเที่ยวเลือกพักเฉพาะโรงแรมที่มีสิ่งอำนวยความสะดวกครบ ทำให้โรงแรม 3-4 ดาว เริ่มทยอยปิดกิจการ
**Category:** ธุรกิจ-เศรษฐกิจ, business, เศรษฐกิจ, economics
**Tags:** 

## Highlights
- แม้สถานการณ์โควิด-19 คลี่คลาย แต่การท่องเที่ยวเชียงใหม่ยังไม่กลับมา


- นักท่องเที่ยวเลือกพักเฉพาะโรงแรมที่มีสิ่งอำนวยความสะดวกครบ ทำให้โรงแรม3-4 ดาว เริ่มทยอยปิดกิจการ 

## Content

ปัญหาเศรษฐกิจทรุดหนัก หลายหลายธุรกิจกำลังได้รับผลกระทบอย่างหนักหน่วงโดยเฉพาะ  ‘ธุรกิจโรงแรม’ เริ่มได้รับผลกระทบมาตั้งแต่ช่วงการแพร่ระบาดของโควิด-19 จนต้องหยุดกิจการไปประมาณ 2 ปี หลังโรคคลี่คลายยังต้องใช้งบจำนวนมากปรับปรุงโรงแรม เพื่อให้กลับมาเปิดบริการได้อีกครั้ง แต่การท่องเที่ยวกลับไม่คึกคักเหมือนในอดีต  เนื่องจากค่าครองชีพพุ่งสูงขึ้น สวนทางกับรายได้

ทีมข่าว Spacebar Big City ลงพื้นที่ไปพูดคุยกับ “ไพศาล สุขเจริญ” นายกสมาคมโรงแรมไทยภาคเหนือ (ตอนบน) เปิดเผยว่า ปัจจุบันผู้ประกอบการธุรกิจโรงแรมบางส่วน ถือว่าอยู่ในเกณฑ์ดี โดยเฉพาะโรงแรม 4 และ 5 ดาว ที่มีสิ่งอำนวยความสะดวกครบครันภายในโรงแรมสำหรับนักท่องเที่ยวที่มาเป็นกรุ๊ปครอบครัว โดยเฉพาะทางครอบครัวนักท่องเที่ยวฝั่งยุโรปและเอเชีย ทั้งจีน ไต้หวัน สิงคโปร์ มาเลเซีย เกาหลี เพราะนักท่องเที่ยวส่วนใหญ่เลือกจะอยู่แต่ในโรงแรม บางส่วนที่ออกไปช้อปปิ้ง ก็ซื้อของกลับมาน้อยมาก ทำให้การใช้เงินที่ออกไปข้างนอกนั้นน้อยลง

“ปัจจุบันหลายหลายโรงแรมในจังหวัดเชียงใหม่ ยังได้รับผลกระทบต่อเนื่องมาจากการแพร่ระบาดของโควิด-19 หลังจากต้องปิดกิจการไปนานนับ2 ปี ก็ทำให้อุปกรณ์ภายในทรุดโทรมและได้รับความเสียหาย การจะกลับมาเปิดอีกครั้งต้องใช้เงินจำนวนมหาศาลในการรีโนเวท
การจะหาเงินเงินทุนค่อนข้างยากลำบาก ธนาคารไม่ปล่อยกู้ ทำให้หลายโรงแรมในเชียงใหม่ ยังไม่สามารถกลับมาได้ จากการสำรวจมีโรงแรมขนาดใหญ่ประมาณ 5 แห่ง ที่ไม่สามารถเปิดบริการได้อีก และล่าสุดยังมีขนาดใหญ่ 4 ดาว 5 ดาวอีกประมาณ 3-4 แห่ง ที่กำลังเตรียมปิดตัวภายในสิ้นปีนี้ เพราะขาดทุนสะสมและไม่มีเงินทุนหมุนเวียนใหม่เข้ามา
บางโรงแรม กลับมาเปิดให้บริการหลังโควิด-19 คลี่คลาย แต่ก็ไปได้ไม่ดีเหมือนในอดีต จึงต้องปิดตัวชั่วคราว หากโรงแรมเหล่านี้จะกลับมาเปิดได้อีกครั้ง ก็จะต้องหาแหล่งเงินทุน ให้นักลงทุนรายใหญ่เข้ามาเทคโอเวอร์กิจการ”


นายกสมาคมโรงแรมไทยภาคเหนือ (ตอนบน) ยังเปิดเผยอีกว่า หลายๆโรงแรมในจังหวัดเชียงใหม่ ถูกเทคโอเวอร์และเริ่มลงทุนรีโนเวทอัพเกรดเป็นระดับที่สูงขึ้น ถือว่าเป็นนิมิตหมายที่ดีที่จะดึงดูดนักท่องเที่ยวที่มีศักยภาพสูงขึ้นตามไปด้วย

“ละเอียด บุ้งศรีทอง” ผู้จัดการทั่วไปโรงแรมรติล้านนาริเวอร์ไซด์ สปา รีสอร์ท เชียงใหม่ และที่ปรึกษาคณะกรรมการสมาคมโรงแรมไทย (THA) เปิดเผยว่า สถานการณ์การเข้าพักที่โรงแรมในจังหวัดเชียงใหม่ในช่วงไตรมาสที่ 2 ที่ผ่านมา ถือว่ามียอดจองห้องพักน้อย เพราะนักท่องเที่ยวติดภาพลบเรื่องสถานการณ์ฝุ่นควัน มาเริ่มดีขึ้นในเดือนกรกฎาคมและสิงหาคม และก็จะลดลงในช่วงเดือนกันยายน ก่อนจะกลับมาดีในช่วงไตรมาส 4 ไปจนถึงต้นปีหน้า

“หากเทียบกับปี 2562 ช่วงก่อนการแพร่ระบาดของโควิด-19 ถือว่ากลับมาเพียง 80% เท่านั้น เพราะตลาดจีนยังไม่กลับมา และนักท่องเที่ยวไทยเลือกที่จะเดินทางท่องเที่ยวต่างประเทศ ประกอบกับสภาวะเศรษฐกิจในประเทศไทยไม่ค่อยจะดี ก็ทำให้นักท่องเที่ยวลดลงการจับจ่ายลดลง เที่ยวบินน้อยลง ทำให้ตั๋วเครื่องบินแพงขึ้น ก็ทำให้หลายๆโรงแรมต้องปรับตัว โดยเฉพาะราคาขายห้องพัก ซึ่งปัจจุบันมีต้นทุนสูง ทั้งเรื่องค่าแรงและค่าวัตถุดิบทุกอย่างที่แพงขึ้น ก็ทำให้หลายๆโรงแรมต้องแบกรับต้นทุนที่สูงขึ้น”

ปัจจุบันโรงแรมในจังหวัดเชียงใหม่ เปิดให้บริการประมาณ 60,000 ห้อง ในช่วงเดือนกรกฎาคม ถึงสิงหาคม มียอดจองประมาณ 70% ส่วนไตรมาสที่สอง มียอดจองห้องพักเพียง 40 ถึง 50% เท่านั้น

ข้อมูลจากกระทรวงการท่องเที่ยวและกีฬา พบว่า ในปี 2562 ก่อนการแพร่ระบาดของโควิด-19  จังหวัดเชียงใหม่ มีนักท่องเที่ยวทั้งชาวไทยและชาวต่างชาติ เดินทางเข้ามาเที่ยวกว่า 11  ล้านคน มีรายได้จากการท่องเที่ยว 110,670 ล้านบาท 

ปี 2563 อยู่ในช่วงการแพร่ระบาดของโควิด-19 เหลือนักท่องเที่ยว 6,007,728 คน มีรายได้จากการท่องเที่ยวลงลงเหลือ 49,841 ล้านบาท

ปี 2564 มีนักท่องเที่ยว 3,734,006 คน มีรายได้จากการท่องเที่ยวเพียง  23,291 ล้านบาท  

ขณะที่ปี 2566 โควิด-19 เริ่มคลี่คลาย จังหวัดเชียงใหม่เริ่มมีนักท่องเที่ยวเพิ่มขึ้น 10 ล้านคน มีรายได้จากการท่องเที่ยว 85,734 ล้านบาท 

ปี 2567 ตั้งแต่เดือนมกราคมถึงเดือนมิถุนายน มีนักท่องเที่ยวเดินทางเข้าจังหวัดเชียงใหม่แล้ว  5,774,163 คน มีรายได้จากการท่องเที่ยวแล้ว 51,510 ล้านบาท

## Credit
- กองบรรณาธิการ SPACEBAR


========================================

# รำลึก 34 ปี ‘สืบ นาคะเสถียร’ ขณะที่สถานการณ์ป่าไม้ไทย ลดลงมากที่สุดในรอบ 10 ปี  

**ID:** 19214
**Slug:** remembering-34-years-seub-nakhasathien-1-sep-2024
**Published At:** 2024-09-01 10:52:42
**Locale:** th
**Excerpt:** รำลึก 34 ปี ‘สืบ นาคะเสถียร’ นักอนุรักษ์ผู้อุทิศชีวิตเพื่อพิทักษ์ป่าและสัตว์ป่า ขณะที่ ‘มูลนิธิสืบฯ’ เผยสถานการณ์ป่าไม้ไทย ลดลงมากที่สุดในรอบ 10 ปี พร้อมเชิญร่วมงานรำลึกถึงสืบฯ 

**Category:** สังคม-ความเป็นอยู่, social, สุขภาพและคุณภาพชีวิต, health-and-safety
**Tags:** 

## Highlights
- รำลึก 34 ปี ‘สืบ นาคะเสถียร’ ขณะที่สถานการณ์ป่าไม้ไทย ลดลงมากที่สุดในรอบ 10 ปี  

- พร้อมเชิญร่วมงานรำลึกถึงสืบฯ 


## Content

วันที่ 1 กันยายน 2533 ผลันสิ้นเสียงปืนดังภายในบ้านพัก เขตรักษาพันธุ์สัตว์ป่าห้วยขาแข้ง ลมหายใจของชายชื่อ ‘สืบ นาคะเสถียร’ นักอนุรักษ์และนักวิชาการด้านทรัพยากรธรรมชาติ ได้สิ้นลงตามเสียงที่ดังก้องป่า แต่ลมหายใจที่หมดลงของเขา ได้กลายเป็นแสงไฟและเปลวเพลิงแห่งการอนุรักษ์ป่าและสัตวป่าครั้งสำคัญของไทย 

วันนี้ (1 ก.ย.) [เพจ มูลนิธิสืบนาคะเสถียร](https://www.facebook.com/photo?fbid=542280681667291&set=a.185703313991698) ได้โพสต์ข้อความรำลึก 34 ปี การจากไปของ สืบ นาคะเสถียร พร้อมระบุข้อความถึงสถานการณ์ป่าไม้ในประเทศไทยตอนหนึ่งว่า

วันนี้ ผืนป่าอนุรักษ์ของประเทศที่ สืบ นาคะเสถียร เสนอให้มีพื้นที่ 20 เปอร์เซ็นต์ ของประเทศไทย ได้ขยายพื้นที่จนเกินกว่า 25 เปอร์เซ็นต์ ซึ่งเป็นผลสำเร็จที่น่าภาคภูมิใจในการผนวกรวมพื้นที่ป่าเป็นป่าอนุรักษ์ และในทุกๆ ปี ได้มีการติดตามสถานการณ์ทรัพยากรป่าไม้อย่างต่อเนื่อง ทำให้ทราบถึงสภาพปัจจุบันของผืนป่าในประเทศไทย แม้ว่าผืนป่าอนุรักษ์มีแนวโน้มเพิ่มขึ้น 

แต่ภาพรวมสถานการณ์ป่าไม้ของประเทศยังคงลดลงอย่างต่อเนื่อง ซึ่งปัจจุบันมีพื้นที่ป่าไม้เหลืออยู่ที่ 101,818,155.76 ไร่ หรือ 31.47 เปอร์เซ็นต์ ปัจจุบันประเทศไทยยังมีความพยายามที่จะเพิ่มพื้นที่ป่าให้ได้ร้อยละ 40 ของประเทศ และต้องการความร่วมมือในการอนุรักษ์และฟื้นฟูผืนป่าเพื่อให้ทรัพยากรธรรมชาติที่สำคัญนี้ยังคงอยู่สำหรับคนรุ่นต่อไป

แม้ว่าสภาวะโลกร้อนที่กำลังคุกคามความมั่นคงของการดำรงอยู่ของมนุษยชาติ จะเหลือเวลาให้พวกเราในการฟื้นฟูรักษาโลกอีกไม่มากแล้ว 

แต่ความสำเร็จของการสืบสานเจตนาของสืบ นาคะเสถียร และการรักษาระบบนิเวศแหล่งใหญ่ขยายผลออกไปได้อย่างที่ผ่านมา จะเป็นสัญลักษณ์และแรงบันดาลใจของพวกเราจะมุ่งมั่นทำงานอนุรักษ์ รักษาฟื้นฟูระบบนิเวศของโลก ให้ทันการต่อความเปลี่ยนแปลงสภาพภูมิอากาศ 

ขอพวกเราจุดเทียนต่อกัน และร่วมรวมใจปักเทียน ส่องสว่างในหัวใจของกันและกัน บอกพี่สืบถึงเจตนาอันจะสืบสานไป ดั่งเช่นแสงเทียนที่ไม่เคยดับเสมอมา ร่วมปกป้องผืนป่า สัตว์ป่า เพื่อความยั่งยืนของทุกชีวิต https://www.seub.or.th/donate/ 

*   **กำหนดการรำลึก 34 ปี สืบ นาคะเสถียร ประจำวันที่ 1 กันยายน ณ เขตรักษาพันธุ์สัตว์ป่าห้วยขาแข้ง จ.อุทัยธานี**

07.00 – 08.00 น. : พิธีสงฆ์ทำบุญอุทิศส่วนกุศล ณ อนุสรณ์สถานสืบนาคะเสถียร

08.00 – 08.30 น. : กิจกรรมมอบทุนการศึกษา “ทุนสืบเจตนารักษ์ป่าห้วยขาแข้ง”

08.30 – 10.00 น. : วางหรีดรำลึก 34 ปี สืบนาคะเสถียร

08.30 – 12.00 น. : ชมนิทรรศการด้านการอนุรักษ์ทรัพยากรธรรมชาติ จากกลุ่มเครือข่ายการอนุรักษ์ฯ บริเวณลานหญ้าหน้า อนุสรณ์สถานสืบนาคะเสถียร

09.00 – 15.00 น. : กิจกรรมให้ความรู้เรื่องป่าห้วยขาแข้ง และสืบ นาคะเสถียร แก่เยาวชนผู้ ได้รับทุนการศึกษาฯ

นอกจากนี้ **งานรำลึก 34 ปี สืบ นาคะเสถียร** ยังมีการจัดกิจกรรม ณ หอศิลปวัฒนธรรมแห่งกรุงเทพมหานคร ห้องอเนกประสงค์ชั้น 1 ระหว่างวันที่ 14-15 กันยายน 2567 โดยวันอาทิตย์ที่ 15 กันยายน เวลา 18.00 น. ภายในงานจะมีกิจกรรมรายงานสถานการณ์ป่าไม้ไทย โดยปีนี้ มูลนิธิสืบฯ มุ่งเน้นนำเสนอเรื่องราวสาเหตุการลดลงของพื้นที่ป่า ผลกระทบที่จะเกิดตามมา พร้อมแนวโน้มคาดการณ์สถานการณ์ในอนาคต

โดยข้อมูลล่าสุดพบว่า **พื้นที่ป่าไม้ของไทยลดจากปีก่อน 317,819.20 ไร่ ถือการลดลงมากที่สุดในรอบ 10 ปี** โดยปัจจุบันพื้นที่ของประเทศมีทั้งหมด 101,818,155.76 ไร่ หรือคิดเป็น 31.47% ของพื้นที่ประเทศ

## Credit
- กองบรรณาธิการ SPACEBAR


========================================

# ‘ครม.อิ๊งค์ 1’ สังหาร 3 พรรค ด้วยกระสุนนัดเดียว

**ID:** 19213
**Slug:** cabinet-ink1-kills-3-political-parties-with-a-single-bullet
**Published At:** 2024-09-01 10:47:13
**Locale:** th
**Excerpt:** ‘ครม.อิ๊งค์ 1’ สังหาร 3 พรรค ด้วยกระสุนนัดเดียว ชำระสะสางบัญชีแค้นฝังหุ่นคนการเมือง
**Category:** การเมือง, politics, การเมืองระดับชาติ, national
**Tags:** 

## Highlights
- ‘ครม.อิ๊งค์ 1’ สังหาร 3 พรรค ด้วยกระสุนนัดเดียว ชำระสะสางบัญชีแค้นฝังหุ่นคนการเมือง

## Content

วันก่อนในเวทีแสดงวิสัยทัศน์ประเทศไทย 2024 **ทักษิณ ชินวัตร** พูดถึงโครงการดิจิทัลวอลเล็ตไว้ เปรียบดั่งการใช้กระสุนแค่นัดเดียว แต่ได้นกถึง 3 ตัว กระตุ้นเศรษฐกิจ เรียนรู้เทคโนโลยี และรองรับการพัฒนาประเทศในอนาคต

วันนี้หันมาดูการจัด **‘ครม.อิ๊งค์ 1’** น่าจะอารมณ์เดียวกัน หากไม่ใช่นก แต่เป็นพรรคการเมือง คนการเมือง ที่ฝากรูปฝังรอยแค้นกันมายาวนาน โดยบางพรรคกว่าจะชำระสะสางบัญชีแค้นฝังหุ่นได้ ต้องรอนานถึง 23 ปีเต็ม

ทั้ง **พรรคไทยสร้างไทย** **พรรคพลังประชารัฐ** และ**พรรคประชาธิปัตย์** ที่แม้บางพรรคจะไม่ได้รับเทียบเชิญเข้าร่วมรัฐบาล บางพรรคถูกถีบออก บางพรรคเพิ่งได้ตั๋วเข้าร่วม ครม.อิ๊งค์ 1 แต่ทุกพรรคต่างถูก**ทักษิณ** ปิดบัญชีแค้นชนิดทบต้นทบดอกในคราวเดียว

โดยเฉพาะ**ประชาธิปัตย์** ที่ได้สิทธิโหนรถไฟเที่ยวสุดท้ายเข้าร่วมรัฐบาลด้วย อันน่าจะเป็น **“เทียบมรณะ”** ด้วยซ้ำ

เพราะการเข้าร่วมรัฐบาลหนนี้ ทำให้คนในพรรค นอกพรรค และมวลชนที่ให้การสนับสนุนแตกออกเป็นเสี่ยงๆ เนื่องจากรับไม่ได้กับการเปลี่ยนจุดยืนของพรรค ที่ยืนหยัดต่อสู้กับระบอบทักษิณมายาวนานกว่าสองทศวรรษ

_แต่วันนี้ภายใต้ผู้บริหารชุดใหม่ กลับนำพรรคไปสยบยอมสวามิภักดิ์ต่อศัตรูคู่แค้นเสียเอง_

แถมในวันถัดมา **แพทองธาร ชินวัตร** นายกรัฐมนตรี ทายาทรุ่นที่ 3 ของพรรคเพื่อไทย ยังตอบคำถามเรื่องรับพรรคประชาธิปัตย์เข้าร่วมรัฐบาล ด้วยถ้อยคำที่เสียดแทงใจคนเก่าคนแก่ในพรรคประชาธิปัตย์ไว้หลายประโยค อาทิ

_“วันนี้ฝ่ายบริหารพรรคประชาธิปัตย์ไม่เหมือนในหลายทศวรรษ การที่เราร่วมรัฐบาลกัน ไม่ได้แปลว่าพรรคเพื่อไทยยอมรับการกระทำของผู้บริหารพรรคประชาธิปัตย์ในอดีต วันนี้ทุกอย่างเปลี่ยนไปเยอะมาก”_

_“ผ่านมาแล้ว 10-20 ปี หลายอย่างเปลี่ยนไป ผู้บริหารก็เปลี่ยนไป แม้ชื่อจะยังเป็นประชาธิปัตย์เหมือนเดิม แต่หลายอย่างในนั้นเปลี่ยนไปมาก”_

_“มันเหมือนประเทศที่เป็นเผด็จการมา เราไม่ทำการซื้อขายด้วย แต่วันหนึ่งเมื่อเขาเปลี่ยน เป็นประเทศที่เป็นประชาธิปไตย เราก็ซื้อขายกับเขาต่อ”_ 

เชื่อว่าหลายๆ ประโยคข้างต้นของนายกฯ หญิง คงเจ็บจี๊ดเข้าไปถึงหัวใจเหี่ยวๆ ของผู้อาวุโสในพรรคประชาธิปัตย์ อารมณ์เดียวกับที่ **‘ลุงป้อม’ พล.อ.ประวิตร วงษ์สุวรรณ** หัวหน้าพรรคพลังประชารัฐ ถูกทักษิณแฉบนเวทีวันก่อนเรื่องขอเก้าอี้ประธาน ป.ป.ช.

_ที่ลุงป้อม คงมีความรู้สึกเหมือนถูกทักษิณ ลากตัวไปตบตรงกลางสี่แยก!!_ 

แม้**ทักษิณ** จะถูกผู้คนมองด้วยสายตาที่รุมตำหนิ ไม่ควรนำเรื่องเก่าเรื่องหลังมาพูดให้คนอื่นเสียหาย ที่สำคัญจะเป็นเรื่องจริงหรือเปล่าก็ยังไม่รู้ เพราะรู้เห็นกันเพียงสองคนเท่านั้น

แต่กับแค้นฝังหุ่น ที่คนหนึ่งยึดอำนาจรัฐบาลน้องสาว ส่วนอีกคนก็ย้ำแต่เรื่องโกงๆ โคตรโกง โกงทั้งโคตร ทำตัวเป็นแผ่นเสียงตกร่องอยู่แบบนี้มาตลอด จึงไม่ได้รู้สึกว่าเป็นการทำร้ายคนแก่ ที่อยู่ในวัยไล่เรี่ยกับตัวเองถี่ห่างไม่เกิน 10 ปี

**“ไทยสร้างไทย พลังประชารัฐ ประชาธิปัตย์”** ถูก ‘ทักษิณ’ ใช้โอกาสตั้ง ครม.ใหม่ ที่มีลูกสาวเป็นนายกรัฐมนตรี ปิดบัญชีแค้นในรอบหลายปีลงในคราวเดียวกัน แถมยังวางแผนกินหมากสองต่อเข้าฮอสอีกต่างหาก 

_ทั้งฉีกหน้า ตบสั่งสอน เยี่ยวรดหัวใจคนแก่ไม่พอ_

เมื่อทั้งสามพรรคการเมือง อยู่ในอาการง่อยเปลี้ยเสียขา เสียศูนย์ หมดสภาพ เท่ากับทำลายคู่แข่งในสนามเลือกตั้งครั้งหน้าไปในตัว ทั้งไทยสร้างไทย พลังประชารัฐ คงถึงเวลารูดม่านปิดฉากลงสนิท

ส่วนประชาธิปัตย์ ก็คงหมดสภาพ ไม่อยู่ในฐานะที่จะเป็นคู่แข่งของเพื่อไทยอีกต่อไป

_เป็นการปิดบัญชีแค้น ทำลายคู่แข่ง ให้เพื่อไทยเป็นตัวเลือกเดียวในปีกอนุรักษ์ อันเท่ากับเป็นการสังหารคู่แข่งหลายพรรคไปพร้อมกันด้วยกระสุนนัดเดียว_ 

พรุ่งนี้ ต่อให้ ครม.อิ๊งค์ 1 อายุไม่ยืด ต้องมีอันเป็นไปในเวลา 3-5 เดือน ยิ่งถ้าหากสถานการณ์ไม่เป็นใจ ถูกบีบให้เข้าสู่การเลือกตั้งใหม่อีกครั้งในต้นปีหน้า

ทั้งสามพรรคข้างต้น คงไปแบบไม่กลับ หลับไม่ตื่น ฟื้นไม่มี โดยเฉพาะประชาธิปัตย์ ที่เหตุผลหนึ่งในการเข้าร่วมรัฐบาล คือต้องการใช้โอกาสนี้ฟื้นฟูพรรคอีกครั้ง ก็อาจต้องใช้เวลาอีกนาน

เอาเป็นว่า แผนกินหมากสองต่อเข้าฮอสของทักษิณเที่ยวนี้  ได้ทั้งเสียงสนับสนุนเพิ่ม ได้ทำลายพรรคคู่แข่งปิดบัญชีแค้นไปในตัว ให้เหลือเพื่อไทยเพียงพรรคเดียวในซีกนี้ ยืนวัดดวงกับพรรคประชาชนในสนามเลือกตั้งสมัยหน้า

ให้รู้กันไปข้างว่าประชาชนจะเลือกใครระหว่างพรรคเพื่อไทยกับพรรคล้มเจ้า?!

## Credit
- กองบรรณาธิการ SPACEBAR


========================================

# ‘นิด้าโพล’ ชี้ ปชช.หนุนแจกดิจิทัลฯ เงินสด ค้าน ‘ทักษิณ’ คิด! ให้ต่างชาติเช่าซื้อที่ดิน 99 ปี

**ID:** 19212
**Slug:** nida-poll-reveals-public-opinion-on-the-policies-of-the-pae-thong-than-government
**Published At:** 2024-09-01 10:33:14
**Locale:** th
**Excerpt:** ‘นิด้าโพล’ เปิดมุมมอง ปชช.ต่อนโยบาย “ทักษิณคิด นายกฯ อิ๊งค์ ทำดีไหม?” พบเห็นด้วยแจกเงินสดดิจิทัลวอลเล็ตกลุ่มเปราะบาง แต่ค้านต่างชาติเช่าซื้อที่ดิน 99 ปี-ลงทุนเอนเตอร์เทนเมนต์คอมเพล็กซ์ 
**Category:** การเมือง, politics, การเมืองระดับชาติ, national
**Tags:** 

## Highlights
- ‘นิด้าโพล’ เปิดมุมมอง ปชช.ต่อนโยบาย “ทักษิณคิด นายกฯ อิ๊งค์ ทำดีไหม?” 
- พบเห็นด้วยแจกเงินสดดิจิทัลวอลเล็ตกลุ่มเปราะบาง แต่ค้านต่างชาติเช่าซื้อที่ดิน 99 ปี-ลงทุนกาสิโน 

## Content

1 กันยายน 2567 ศูนย์สำรวจความคิดเห็น ‘นิด้าโพล’ สถาบันบัณฑิตพัฒนบริหารศาสตร์ (นิด้า) เปิดเผยผลการสำรวจของประชาชน เรื่อง **“ทักษิณคิด นายกฯ อุ๊งอิ๊งทำ … ดีไหม?”**ทำการสำรวจระหว่างวันที่ 26-28 สิงหาคม 2567 จากประชาชนที่มีอายุ 18 ปีขึ้นไป กระจายทุกภูมิภาค ระดับการศึกษา อาชีพ และรายได้ ทั่วประเทศ รวมทั้งสิ้น จำนวน 1,310 หน่วยตัวอย่าง เกี่ยวกับการแสดงวิสัยทัศน์ของคุณทักษิณ ชินวัตร ต่อนโยบายด้านเศรษฐกิจของประเทศไทย เก็บข้อมูลด้วยวิธีการสัมภาษณ์ทางโทรศัพท์ โดยกำหนดค่าความเชื่อมั่น ร้อยละ 97.0

จากการสำรวจเมื่อถามความคิดเห็นของประชาชนต่อแนวคิดของ คุณทักษิณ ชินวัตร เกี่ยวกับการแจกเงินดิจิทัลวอลเล็ตเป็นเงินสดให้แก่กลุ่มคนเปราะบางและกลุ่มคนพิการ ในเดือนกันยายนนี้ พบว่า ตัวอย่าง ร้อยละ 53.74 ระบุว่า เห็นด้วยมาก รองลงมา ร้อยละ 21.14 ระบุว่า ค่อนข้างเห็นด้วย  ร้อยละ 17.56 ระบุว่า ไม่เห็นด้วยเลย และร้อยละ 7.56 ระบุว่า ไม่ค่อยเห็นด้วย

ด้านความคิดเห็นของประชาชนต่อแนวคิดของ คุณทักษิณ ชินวัตร เกี่ยวกับการเวนคืนรถไฟฟ้าบางสายจากภาคเอกชนมาให้รัฐบาลบริหาร เพื่อให้ค่าโดยสารรถไฟฟ้าถูกลง พบว่า ตัวอย่าง ร้อยละ 43.82 ระบุว่า เห็นด้วยมาก รองลงมา ร้อยละ 25.88 ระบุว่า ค่อนข้างเห็นด้วย ร้อยละ 18.09 ระบุว่า ไม่เห็นด้วยเลย ร้อยละ 8.93 ระบุว่า ไม่ค่อยเห็นด้วย และร้อยละ 3.28 ระบุว่า ไม่ตอบ/ไม่สนใจ

ด้านความคิดเห็นของประชาชนต่อแนวคิดของ คุณทักษิณ ชินวัตร เกี่ยวกับการให้สิทธิชาวต่างชาติซื้อที่อยู่อาศัยในรูปแบบการเช่าที่ดิน 99 ปี หลังจากนั้นจึงจะโอนกรรมสิทธิ์มาเป็นของรัฐ พบว่า ตัวอย่าง ร้อยละ 70.92 ระบุว่า ไม่เห็นด้วยเลย รองลงมา ร้อยละ 14.11 ระบุว่า ไม่ค่อยเห็นด้วย ร้อยละ 7.79 ระบุว่า ค่อนข้างเห็นด้วย ร้อยละ 6.26 ระบุว่า เห็นด้วยมาก และร้อยละ 0.92 ระบุว่า ไม่ตอบ/ไม่สนใจ

สำหรับความคิดเห็นของประชาชนต่อแนวคิดของ คุณทักษิณ ชินวัตร เกี่ยวกับการออกใบอนุญาตการลงทุนเอนเตอร์เทนเมนต์คอมเพล็กซ์ ที่มีทั้งคาสิโน สวนสนุก และโรงแรม พบว่า ตัวอย่าง ร้อยละ 44.81 ระบุว่า ไม่เห็นด้วยเลย รองลงมา ร้อยละ 19.39 ระบุว่า เห็นด้วยมาก ร้อยละ 17.79 ระบุว่า ค่อนข้างเห็นด้วย ร้อยละ 16.72 ระบุว่า ไม่ค่อยเห็นด้วย และร้อยละ 1.29 ระบุว่า ไม่ตอบ/ไม่สนใจ

ท้ายที่สุดเมื่อถามความคิดเห็นของประชาชนต่อแนวคิดของ คุณทักษิณ ชินวัตร เกี่ยวกับการแก้ไขปัญหาธุรกิจที่ผิดกฎหมายให้ถูกต้อง เพื่อนำภาษีที่จัดเก็บได้มาพัฒนาด้านการศึกษา พบว่า ตัวอย่าง ร้อยละ 34.81 ระบุว่า เห็นด้วยมาก รองลงมา ร้อยละ 34.20 ระบุว่า ไม่เห็นด้วยเลย ร้อยละ 21.60 ระบุว่า ค่อนข้างเห็นด้วย ร้อยละ 8.63 ระบุว่า ไม่ค่อยเห็นด้วย และร้อยละ 0.76 ระบุว่า ไม่ตอบ/ไม่สนใจ

## Credit
- กองบรรณาธิการ SPACEBAR


========================================

# 1 กันยายน ‘วันยกย่องแมวส้ม’ 

**ID:** 19211
**Slug:** ginger-cat-appreciation-day-1-sep-2024
**Published At:** 2024-09-01 10:19:03
**Locale:** th
**Excerpt:** 1 กันยายน ‘วันยกย่องแมวส้ม’ เพื่อให้ผู้คนให้ความสำคัญกับเจ้าแมวส้ม ที่มักถูกทอดทิ้งเป็นอันดับ 2 รองจากแมวดำ

**Category:** สังคม-ความเป็นอยู่, social, สุขภาพและคุณภาพชีวิต, health-and-safety
**Tags:** 

## Highlights
- 1 กันยายน ‘วันยกย่องแมวส้ม’ เพื่อให้ผู้คนให้ความสำคัญกับเจ้าแมวส้ม ที่มักถูกทอดทิ้งเป็นอันดับ 2 รองจากแมวดำ

- สเปซบาร์ขอเป็นส่วนหนึ่งในการร่วมรณรงค์ให้ผู้คนลุกขึ้นมาตระหนักและให้ความสำคัญกับแมวจรและแมวที่คุณรัก ด้วยการรวบรวมความน่ารักของแมวส้มมาให้ชมกัน เพื่อให้พวกเขาเป็นส่วนหนึ่งที่ทำให้คุณรู้สึกให้ความสำคัญกับเจ้าเหมียวเหล่านี้ 

## Content

เป็นเวลา 10 ปี แล้ว ที่วันที่ 1 กันยายน เป็นมากกว่าวันธรรมดาทั่วๆ ไป เมื่อ ‘คริส รอย - Chris Roy’ ผู้พัฒนาซอฟต์แวร์ชาวอเมริกา ได้ลุกขึ้นมาสถาปนาให้วันที่ 1 กันยายน เป็น ‘วันยกย่องแมวส้ม’ เพื่อหวังให้ทุกคนตระหนักถึงความสำคัญและหันมาดูแลเจ้าเพื่อนขนฟูสีส้มนี้

โดยจุดเริ่มต้นเรื่องราวสุดอบอุ่นระคนเศร้า เกิดขึ้นเมื่อช่วงปี 2540 คริส รอย ได้พบกับแมวจรสีส้มตัวหนึ่ง เดินอยู่ใกล้ๆ บ้านของเขา ด้วยความสงสารเขาจึงได้อุ้มน้องแมวตัวนี้กลับบ้านและคิดว่าจะเลี้ยงดูเจ้าแมวส้มตัวนี้ไปสักพัก แต่สุดท้ายความรักและความผูกพันธ์ระหว่างพวกเขาได้เริ่มก่อตัวขึ้น และในที่สุด คริส รอย ได้ตัดสินใจเลี้ยงดูเจ้าขนฟูสีส้มตัวนี้อย่างถาวร พร้อมมอบชื่อให้ว่า ‘ดูเบิร์ต - Doobert’ จากนั้นทั้งสองหัวใจได้เติมเต็มความรักให้กันและกัน เป็นระยะเวลากว่า 17 ปี

ในปี 2557 ดูเบิร์ต ต้องเดินทางกลับดาวแมว ทำให้ คริส รอย ต้องเศร้าโศกต่อการสูญเสียแมวอันเป็นที่รัก และจุดนี้เองที่ทำให้เขาลุกขึ้นมาทำอะไรสักอย่างเพื่อระลึกถึงเพื่อนซี้ขนฟูตัวนี้ ด้วยสถาปนาให้วันที่ 1 กันยายนของทุกปี เป็น ‘วันยกย่องแมวส้ม’ (Ginger Cat Appreciation Day) เพื่อให้ผู้คนให้ความสำคัญกับเจ้าแมวส้ม ที่มักถูกทอดทิ้งเป็นอันดับ 2 รองจากแมวดำ

นอกจากนี้ คริส รอย ยังได้เปิดตัวแอปพลิเคชัน Doobert เอาไว้ติดต่อหาบ้านและศูนย์พักพิงสัตว์กับอาสาสมัครทั่วโลกด้วย โดยทำงานร่วมกับองค์กรกว่า 1,200 แห่งทั่วอเมริกาเหนือ และสร้างฐานอาสาสมัครที่มีผู้รักสัตว์และชื่อชอบสัตว์เลี้ยงมากกว่า 27,000 คน

## Credit
- กองบรรณาธิการ SPACEBAR
- ณัฐพล โลวะกิจ
- ศุภกิจ พิทักษ์บ้านโจด


========================================

# ‘อภิสิทธิ์’ เตือน ‘ทักษิณ’ ลืมอดีตระวังจบไม่สวย 

**ID:** 19210
**Slug:** abhisit-vejjajiva-thaksin-1-sep-2024
**Published At:** 2024-09-01 09:01:56
**Locale:** th
**Excerpt:** ‘อภิสิทธิ์’ มอง ‘ทักษิณ’ กลับมามีบทบาทเหมือนครั้งเคยเรืองอำนาจ เตือนไม่ถอดบทเรียนในอดีตของตัวเองระวังจบซ้ำรอยเดิม เชื่อสภาฯ อยู่ครบเทอม ชี้จุดตายรัฐบาลอยู่ที่ศรัทธาของประชาชน 

**Category:** การเมือง, politics, การเมืองระดับชาติ, national
**Tags:** 

## Highlights
- ‘อภิสิทธิ์’ มอง ‘ทักษิณ’ กลับมามีบทบาทเหมือนครั้งเคยเรืองอำนาจ
- เตือนไม่ถอดบทเรียนในอดีตของตัวเองระวังจบซ้ำรอยเดิม
- เชื่อสภาฯ อยู่ครบเทอม ชี้จุดตายรัฐบาลอยู่ที่ศรัทธาของประชาชน 


## Content

**อภิสิทธิ์ เวชาชีวะ อดีตหัวหน้าพรรคประชาธิปัตย์(ปชป.) และอดีตนายกรัฐมนตรี** ระบุถึงกรณี **ทักษิณ ชินวัตร อดีตนายกรัฐมนตรี** กลับมามีบทบาทในประเทศอีกครั้ง โดยมองว่าไม่มีอะไรเปลี่ยนแปลงไปจากวันที่ทักษิณเคยเรืองอำนาจ

ส่วนการที่ทักษิณเข้ามามีบทบาทในการบริหารประเทศจะกระทบกับการบริหารประเทศมากน้อยแค่ไหนนั้น อภิสิทธิ์ ระบุ จริงๆ สังคมก็มองออกว่าทักษิณมีบทบาทมาต่อเนื่อง เพียงแต่จะเปิดเผยมากน้อยแค่ไหน ส่วนหนึ่งถ้ามองในมุมบวกก็ต้องบอกว่า สำหรับคนที่เชื่อในแนวทางนั้นก็อาจจะมีความเชื่อมั่น มีความมั่นใจมากขึ้น อาจจะทำให้การประสานงาน อาจจะใช้ประสบการณ์ผลักดันในสิ่งที่ตัวเองต้องการ

“ขณะเดียวกันอย่างที่ผมเคยบอกว่า วันที่นายทักษิณ เคยมีอำนาจมากมายมหาศาล สุดท้ายก็ต้องยุติลงด้วยหลายสิ่งหลายอย่างที่เป็นความไม่ถูกต้อง ดังนั้นถ้ายังไม่เก็บเกี่ยวบทเรียนตรงนี้ความเสี่ยงที่จะเกิดแบบนี้อีกก็มี”


เมื่อถามว่าก่อนหน้านี้ ช่วงที่ **ยิ่งลักษณ์ ชินวัตร อดีตนายกฯ** ลงเล่นการเมือง นายอภิสิทธิ์เคยปราศรัยว่าสงสารยิ่งลักษณ์ วันนี้ **แพทองธาร ชินวัตร** มาเป็นนายกฯ แล้ว มองอย่างไร อภิสิทธิ์ มองว่า เรากำลังพูดถึงคนในครอบครัว ไม่ขอก้าวล่วงในแง่ความสัมพันธ์ในครอบครัวจะเป็นอย่างไร แต่แสดงว่าเป็นแนวทางที่ต้องสอดรับกัน

“ผมเคยพูดหลายครั้งว่า แม้จะต่อสู้กับพรรคเพื่อไทยมาอย่างยาวนาน ผมก็ยอมรับว่าพรรคเพื่อไทยมีความสำเร็จในบางเรื่อง และเสียดายว่าเขาไม่ได้ต่อยอดเอาตรงนั้นมาเป็นแกนในการขับเคลื่อนพรรค และยังไม่สามารถที่จะก้าวพ้นครอบครัวได้”

เมื่อถามย้ำว่าทั้ง ทักษิณและยิ่งลักษณ์ มีจุดจบที่ไม่สวย มาวันนี้คนก็มองว่าจุดจบของแพทองธารจะเป็นอย่างนั้นหรือไม่ อภิสิทธิ์ ระบุ ส่วนตัวไม่อยากให้มีปัญหา จริงๆ ดีที่สุด ถ้าหากรัฐบาลสามารถที่จะแก้ไขปัญหาของประเทศบนความถูกต้องได้ ทุกคนก็ควรจะดีใจ 

ส่วนอนาคตจะมีการปฏิวัติเกิดขึ้นหรือไม่ เพราะคนตระกูลชินวัตรมาเป็นนายกฯคนที่3 แล้ว อภิสิทธิ์ เชื่อว่า คงไม่ใช่เรื่องตระกูลหรืออะไร แต่อยู่ที่ว่าจะทำอย่างไรไม่ให้มันมีเงื่อนไข และเราไม่อยากจะต้องไปสู่จุดนั้นกันอีก

ส่วนรัฐบาลของแพทองธารจะอยู่ครบเทอมหรือไม่ เพราะตัวนายกฯ ก็มีปัญหาเรื่องที่ดินอัลไพน์ อภิสิทธิ์ คิดว่าสภาฯ น่าจะอยู่ครบเทอม เพราะมองไม่เห็นว่าจะมีปัญหาในพรรคร่วมรัฐบาล และไม่น่าจะมีพรรคไหน อยากจะเลือกตั้งเร็ว ส่วนจุดตั้งของรัฐบาลชุดนี้ อภิสิทธิ์ มองว่าอยู่ที่ เรื่องศรัทธาของประชาชนที่ไปเกี่ยวข้องกับเรื่องความไม่ถูกต้อง

## Credit
- กองบรรณาธิการ SPACEBAR


========================================

# ‘เมืองฟองน้ำ’ แนวคิดสุดเจ๋งเปลี่ยนโครงสร้างสีเทาเป็นผังเมืองสีเขียวรับมือน้ำท่วม 

**ID:** 19197
**Slug:** what-are-sponge-cities-how-can-prevent-floods
**Published At:** 2024-09-01 07:00:00
**Locale:** th
**Excerpt:** ‘เมืองฟองน้ำ’ แนวคิดสุดเจ๋งเปลี่ยนโครงสร้างสีเทาเป็น ‘ผังเมืองสีเขียว’ โมเดลที่หลายประเทศยกมาใช้รับมือน้ำท่วม 
**Category:** ต่างประเทศ, world, สิ่งแวดล้อม, environment
**Tags:** 

## Highlights
- ทำความรู้จัก ‘เมืองฟองน้ำ’ แนวคิดผังเมืองสีเขียวใช้รับมือน้ำท่วมคืออะไร? 
- มีประเทศไหนลองใช้แนวคิดนี้แล้วบ้าง? 

## Content

ช่วงนี้หลายประเทศในเอเชีย รวมถึงจังหวัดทางภาคเหนือของประเทศไทยกำลังเผชิญหน้ากับน้ำท่วมอย่างหนักเนื่องจากมรสุมพัดผ่าน ฝนตกต่อเนื่อง หรืออาจเป็นผลพวงจากปรากฏการณ์ลานีญาก็เป็นได้ จริงๆ แล้ว ประเทศไทยเป็นหนึ่งในประเทศที่ประสบกับวิกฤตน้ำท่วมแทบจะทุกปี และปัญหาส่วนหนึ่งที่พบก็มักมาจากการระบายน้ำไม่ทัน หรือฝนตกหนักจากสาเหตุภาวะโลกรวน 

ไม่เพียงแต่ไทยเท่านั้นที่ประสบภัยพิบัติน้ำท่วมบ่อยๆ แต่หลายๆ ประเทศเองก็เคยประสบปัญหาน้ำท่วมรุนแรงมาแล้ว และก็มีหลายประเทศที่สามารถแก้ปัญหารับมือไม่ให้เกิดน้ำท่วมอีกด้วยแนวคิดสุดเจ๋งที่เรียกว่า  **‘เมืองฟองน้ำ’ (Sponge Cities) แล้วมันมีความพิเศษยังไง...ไปทำความรู้จักกัน** 

### **‘เมืองฟองน้ำ’ คืออะไร แล้วเจ๋งยังไง?**

**‘เมืองฟองน้ำ’ (Sponge Cities)** เป็นพื้นที่ในเมืองที่ออกแบบให้เลียนแบบกระบวนการทางธรรมชาติในการจัดการน้ำฝนซึ่งทำหน้าที่กักเก็บ และดูดซับน้ำฝนที่ตกลงมาเหมือนฟองน้ำ จากนั้นน้ำจะถูกกรองโดยดินตามธรรมชาติและไหลลงสู่แหล่งน้ำใต้ดินในเมือง แทนที่จะปล่อยให้ไหลบ่าเข้าโครงสร้างพื้นฐานของเมือง หรือโครงสร้างสีเทา เช่น ถนน ทางเท้า ตึกอาคาร ซึ่งน้ำไม่สามารถซึมผ่านได้ แม้จะสร้างท่อระบายน้ำ หรือสร้างเขื่อนเก็บน้ำมาช่วยบรรเทา (แต่ก็ยังท่วมอยู่ดี) 

พื้นที่ฟองน้ำเหล่านั้นเรียกว่า **‘โครงสร้างพื้นที่สีเขียวและสีน้ำเงิน’** ที่ส่วนใหญ่มักเต็มไปด้วยต้นไม้ หญ้า สวนสาธารณะ สวน ไร่นา ทะเลสาบ หรือบ่อน้ำ ถือเป็นผังเมืองที่ออกแบบเพื่อรับมือกับน้ำท่วม หรือน้ำขัง อีกทั้งยังช่วยให้เมืองเย็นลง กรองมลพิษทางอากาศ และกำจัดสารปนเปื้อนออกจากน้ำฝนก่อนที่จะไหลลงสู่แหล่งน้ำใต้ดิน และแหล่งน้ำดื่มของเมือง   

แนวคิดเมืองฟองน้ำได้รับการเสนอครั้งแรกโดยศาสตราจารย์คงเจี้ยน หยู จากมหาวิทยาลัยปักกิ่งในปี 2000 และได้รับการทดสอบในช่วงทศวรรษนั้น จนกระทั่งถูกนำมาใช้ในจีนเป็นครั้งแรกในโครงการพัฒนาเมืองใหม่ทั่วประเทศเมื่อปี 2014 และได้รับความสนใจจากทั่วโลก ในปัจจุบันจีนได้ประกาศเมืองนำร่อง 16 แห่ง โดยงบแต่ละแห่งอยู่ที่ 400-600 ล้านหยวน (ราว 1.9-2.8 พันล้านบาท) แถมยังตั้งเป้าที่จะทำให้พื้นที่เขตเมือง 80% กลายเป็นเมืองฟองน้ำภายในปี 2030 อีกด้วย

“มันเป็นวิธีบูรณาการพื้นที่ในเมืองให้สามารถทำงานร่วมกับธรรมชาติเพื่อดูดซับน้ำฝนได้ แทนที่จะระบายน้ำฝนทิ้งไป เมืองฟองน้ำจะดูดซับและกักเก็บน้ำส่วนเกินที่เกิดจากฝน พายุ หรือน้ำท่วมจากพื้นที่สีเขียว ซึ่งทำหน้าที่เหมือนฟองน้ำ” 

**พูดให้เข้าใจหลักการของเมืองฟองน้ำง่ายๆ ก็คือ การเปลี่ยนโครงสร้างสีเทา หรือพื้นที่หลักของเมือง ให้เป็นโครงสร้างสีเขียว หรือเพิ่มพื้นที่สีเขียวเพื่อช่วยระบายน้ำตอนฝนตกนั่นเอง** 

### **ทำไมแต่ละประเทศควรเล็งเห็นความสำคัญของแนวคิดนี้?**

จากการศึกษาในปี 2022 พบว่า ผู้คน 1.8 พันล้านคนได้รับผลกระทบจากความเสี่ยงน้ำท่วม ซึ่งจะเพิ่มมากขึ้นจากการเปลี่ยนแปลงสภาพภูมิอากาศที่เลวร้ายลงและการขยายตัวของเขตเมืองอย่างต่อเนื่อง 

รายงานล่าสุดของคณะกรรมการระหว่างรัฐบาลว่าด้วยการเปลี่ยนแปลงสภาพภูมิอากาศ (IPCC) ระบุว่า มีประชากร 700 ล้านคนอาศัยอยู่ในพื้นที่ที่มีฝนตกหนักและรุนแรงมากขึ้น และคาดว่าตัวเลขดังกล่าวจะเพิ่มขึ้นตามอุณหภูมิโลกที่สูงขึ้น 

แนวคิดเมืองฟองน้ำจึงเป็นแนวทางหนึ่งที่นักวางผังเมืองใช้รับมือกับระดับน้ำทะเลที่สูงขึ้น รวมถึงเพื่อปกป้องโครงสร้างพื้นฐานในเมืองและชีวิตของผู้คน 

### **ตัวอย่างเมืองฟองน้ำ** 

#### **\-เซี่ยงไฮ้ ประเทศจีน-**

**‘สตาร์รี่ สกาย’ (Starry Sky)** สวนสาธารณะฟองน้ำที่ใหญ่ที่สุดในเซี่ยงไฮ้ที่เพิ่งเปิดตัวไปในปี 2021 ซึ่งผสมผสานระบบระบายน้ำแบบยั่งยืน และมาพร้อมกับสิ่งอำนวยความสะดวกด้านความบันเทิง รวมถึงแนวคิดรักษ์โลกด้วยการออกแบบทางเดินที่น้ำสามารถซึมผ่านได้ 

นอกเหนือจากคุณลักษณะในการบำบัดน้ำกลับมาใช้ใหม่แล้ว ตัวสวนสาธารณะยังผสมผสานแนวคิดดาราศาสตร์ท้องฟ้ายามค่ำคืนด้วยการสร้างอาคารสถาปัตยกรรมที่มีลักษณะโค้งมน 8 หลังเอาไว้สำหรับดูดาวด้วย 

จริงๆ แล้วจีนมีโครงการพื้นที่สีเขียวเพื่อรับมือน้ำท่วมอีกมากและมีอยู่หลายเมือง สำหรับสวนสตาร์รี่ สกาย เป็นแค่บางส่วนของโครงการเท่านั้น 

#### **\-เบอร์ลิน ประเทศเยอรมัน-**

**พื้นที่ย่านรุมเมิลส์บวร์ก (Rummelsburg)** ทางตะวันออกของกรุงเบอร์ลินซึ่งเป็นต้นแบบแนวคิดเมืองฟองน้ำในเยอรมันถูกสร้างขึ้นเมื่อ 25 ปีที่แล้ว 

อาคารต่างๆ จะถูกโอบล้อมด้วยกำแพง และหลังคาสีเขียว แล้วก็มีลานสวนที่มีชั้นดินหนาถึง 80 ซม. นอกจากนี้ยังมีพื้นที่ชุ่มน้ำในเมืองขนาดเล็กอยู่บริเวณร่องข้างถนนระหว่างทางเท้าและถนน ซึ่งช่วยกักเก็บน้ำไว้เหมือนฟองน้ำ และปล่อยให้น้ำไหลซึมลงใต้ดิน จากนั้นก็ระเหยออกเพื่อรักษาอุณหภูมิในเมืองให้เย็นสบาย แถมในช่วงที่ฝนตกหนัก ชั้นต้นไม้สีเขียวหนาๆ ก็ยังช่วยดูดซับน้ำได้ดีกว่าคอนกรีตและระบบระบายน้ำทั่วไปภายในเมือง ทำให้ปัญหาการอุดตันของท่อระบายน้ำจนน้ำล้นออกมามีน้อยลง  

อย่างไรก็ดี แนวคิดเมืองฟองน้ำถูกนำมาใช้ในกรุงเบอร์ลินอย่างจริงจังหลังจากประสบเหตุน้ำท่วมฉับพลันในปี 2017 และนับแต่นั้นเป็นต้นมา แนวคิดนี้ก็กลายมาเป็นส่วนหนึ่งของกฎหมายการพัฒนาเมืองใหม่ และ**เบอร์ลินก็เป็นหนึ่งในไม่กี่เมืองที่่สร้างพื้นที่ฟองน้ำเพื่อกรองน้ำฝนที่ปนเปื้อนไม่ให้ไหลเข้าไปในแหล่งน้ำดื่มของเมืองซึ่งอยู่ใต้ดินอีกด้วย** 

#### **\-โอ๊คแลนด์ ประเทศนิวซีแลนด์-**

การวิจัยเมื่อไม่นานมานี้ของบริษัทด้านวิศวกรรม ‘Arup’ เกี่ยวกับความเป็นฟองน้ำของเมืองใหญ่หลายแห่งพบว่า เมืองโอ๊คแลนด์เป็นเมืองที่มีคะแนนความเป็นฟองน้ำสูงถึง 35% ซึ่งความสำเร็จนี้ส่วนหนึ่งเป็นผลมาจาก**ลักษณะทางภูมิศาสตร์และการออกแบบผังเมือง อีกทั้งพื้นที่เมือง 50% ยังเป็นพื้นที่โครงสร้างสีเขียว และสีน้ำเงินด้วย** 

**โครงการพัฒนาที่อยู่อาศัยในลองเบย์ (Long Bay residential development)** เป็นหนึ่งในโปรเจกต์เมืองฟองน้ำที่สภาเมืองโอ๊คแลนด์ออกแบบเพื่อสร้างสมดุลระหว่างการใช้ที่ดิน และปรับปรุงสภาพแวดล้อมทางธรรมชาติให้ดีขึ้น 

ภายในโครงการที่อยู่อาศัยยังมีสวนสาธารณะ และพื้นที่สีเขียว รวมถึงพื้นที่ชุ่มน้ำเต็มไปหมด ซึ่งสามารถช่วยดูดซับน้ำฝน นอกจากนี้ ยังมีร่องระบายน้ำเปิดตามแนวคิด **‘bioswale’** มีลักษณะเป็นหลุมลึกซึ่งขุดไว้รองรับน้ำ โดยภายในหลุมจะมีการจัดเรียงชั้นหินเพื่อให้น้ำไหลผ่านและกักเก็บน้ำเอาไว้ข้างใต้ ส่วนด้านบนของหลุมจะสร้างเป็นพื้นที่สีเขียวด้วยการปลูกหญ้าหรือพืชประเภททนแฉะ แนวคิดนี้จะช่วยดูดซับน้ำฝน และกักเก็บคาร์บอนได้ด้วยด้วย

## Credit
- พิมณัฐฐา เขื่อนเพ็ชรต์
- พิชชิตา ธนภัทร์นพ


========================================

