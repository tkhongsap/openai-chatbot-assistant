# ‘ประชาธิปัตย์’ ในวันฟ้าเปลี่ยนสี 

**ID:** 19177
**Slug:** democrat-29-aug-24-part1
**Published At:** 2024-08-29 18:44:17
**Locale:** th
**Excerpt:** ‘ประชาธิปัตย์’ เรียกประชุม ‘กก.บห. - สส.’ หาข้อยุติปมร่วมรัฐบาลเพื่อไทย ‘ชวน หลีกภัย’ ย้ำจุดยืนคัดค้าน ยันไม่ขอทรยศประชาชน ด้าน ‘เดชอิศม์’ ลั่นประชาธิปัตย์ต้องยกระดับ หลังพ่ายเพื่อไทยมาหลายสมัย บอกมานับหนึ่งกันใหม่ 

**Category:** การเมือง, politics, การเมืองระดับชาติ, national
**Tags:** 

## Highlights
- ‘ประชาธิปัตย์’ เรียกประชุม ‘กก.บห. - สส.’ หาข้อยุติปมร่วมรัฐบาลเพื่อไทย 
- ‘ชวน หลีกภัย’ ย้ำจุดยืนคัดค้าน ยันไม่ขอทรยศประชาชน
- ด้าน ‘เดชอิศม์’ ลั่นประชาธิปัตย์ต้องยกระดับ หลังพ่ายเพื่อไทยมาหลายสมัย บอกมานับหนึ่งกันใหม่ 


## Content

การประชุมที่พรรคประชาธิปัตย์เย็นนี้ (29 ส.ค.) นับเป็นเหตุการณ์อีกเหตุการณ ที่ต้องจารึกไว้ในประวัติศาสต์การเมืองไทย โดยวาระสำคัญของการประชุมกรรมการบริหารพรรคร่วมกับ สส. วันนี้ คือการหารือเพื่อตอบรับเรื่องการร่วมรัฐบาลพรรคเพื่อไทย

ก่อนเริ่มการประชุม ‘ชวน หลีกภัย’ สส.บัญชีรายชื่อ พรรคประชาธิปัตย์ ให้สัมภาษณ์กับสื่อ ย้ำว่าไม่เห็นด้วยกับการร่วมรัฐบาลพรรคเพื่อไทย และเหตุผลที่คัดค้านไม่ใช่ข้อขัดแย้งส่วนตัว แต่เป็นเพราะในในอดีตผมเคยรณรงค์ไม่ให้ประชาชนภาคใต้เลือกพรรคไทยรักไทย ด้วยเหตุผลว่าพรรคนั้นประกาศว่าจะพัฒนาเฉพาะจังหวัดที่เลือก ส่วนจังหวัดที่ไม่ได้เลือกไว้ทีหลัง ทำให้ภาคใต้เสียโอกาส

ดังนั้น เมื่อบอกให้คนไม่เลือก แล้ววันนี้จะมากลับคำได้อย่างไร มันทรยศชาวบ้าน จึงต้องยืนอยู่ในจุดที่รักษาไว้ คือเมื่อเลือกปฏิบัติกับเรา เราก็จะอย่าไปเลือกเขา

“ใครที่บอกว่ามันผ่านมาแล้ว 20 ปี แต่ภาคใต้เสียโอกาสไปมาก ทั้งที่ความจริงเป็นพื้นที่ที่ทำรายได้เลี้ยงประเทศจำนวนมาก จึงไม่ควรไปเลือกปฏิบัติกับเขา นี่คือสิ่งที่ผมอยากยืนยัน ไม่ใช่ข้อขัดแย้งส่วนตัวระหว่างใคร เพราะผมไม่ใช่คู่ขัดแย้งกับใคร แต่ประโยชน์ประชาชนที่ถูกกลั่นแกล้ง” 


‘ชวน หลีกภัย’ ย้ำว่า ขอให้ประชาชนอย่าสนับสนุนพรรคการเมืองใดก็ตามที่เลือกปฏิบัติ ผมเป็นนายกฯ มา 2 สมัยไม่เคยเลือกปฏิบัติ นี่เป็นจุดแตกต่างระหว่างพรรคประชาธิปัตย์ กับพรรคเพื่อไทย จึงขอยืนยันว่าไม่สามารถยอมรับวิธีที่เลือกปฏิบัติต่อพื้นที่ได้ ดังนั้นผมต้องแสดงความรับผิดชอบในสิ่งที่ผมไปบอกประชาชน ดังนั้นสำหรับผมคนอื่นไม่เกี่ยว ต้องยืนยันว่าอย่าทรยศประชาชน

ด้าน ‘เดชอิศม์ ขาวทอง’ สส.สงขลา และเลขาธิการพรรคประชาธิปัตย์ ผู้ที่เป็นแกนนำกลุ่ม สส.ประชาธิปัตย์ ที่มีความเห็นตรงกันข้ามกับ ‘ชวน หลีกภัย’ ระบุถึงเรื่องการปรับความเข้าใจกับสมาชิกรรค และประชาชนที่ไม่พอใจในการเข้าร่วมรัฐบาลครั้งนี้ว่า ต้องรอมติที่ประชุม

เมื่อถามว่ากว่า 70 ปี ของพรรคประชาธิปัตย์ที่ผ่านมา อยากจะยกระดับพรรคเพื่อการเข้าร่วมรัฐบาลใช่หรือไม่ ‘เดชอิศม์’ ตอบว่า มันต้องกล้าคิดในการเปลี่ยนแปลง พรรคเพื่อไทยตั้งมา 26 ปี ต้องยอมรับว่าพรรคเราแพ้เลือกตั้ง คะแนนลดมาตลอด เมื่อมีการเลือกให้ผมเป็น กก.บห.พรรค อะไรที่ปรับปรุงให้ดีขึ้น ก็ต้องทำ

มั่นใจว่าจะได้ สส. เพิ่มขึ้น เพราะ สส. ที่คุยด้วยเป็น สส.เขต ทุกคน และทุกอย่างต้องประเมินแบบ 360 องศา เพื่อนำเสนอต่อที่ประชุม ส่วนผลการประชุมจะเป็นอย่างไรเราต้องเคารพ พร้อมปฏิเสธว่าการที่เลือกตั้งแพ้พรรคเพื่อไทย ไม่ใช่เหตุผลที่อยากเข้าร่วมรัฐบาล เราสู้กันมา เราก็แพ้ ใครอยากให้เกิดสงครามบ้าง การมาทะเลาะขัดแย้งกันไม่เกิดประโยชน์กับใคร ก็อยากมานับหนึ่งกันใหม่ ใครผิดก็ว่าไปตามผิด

ส่วนข้อกังวลเรื่องที่ ‘นายกรัฐมนตรี’ อาจมีความผิดด้านจริยธรรม ‘เดชอิศม์’ บอกว่า ไม่กังวลอะไร อย่าไปกลัวทุกอย่าง เพราะจะทำอะไรในประเทศนี้ไม่ได้

ขณะที่บรรยากาศที่พรรคประธิปัตย์ พบว่า มีกลุ่มผู้สนับสนุนเดชอิศม์จำนวนหนึ่งมายื่นรอมอบช่อดอกไม้ให้กำลังใจ ด้วยรอยยิ้มชื่นมื่น แต่ก็มีกลุ่มมวลชนอีกจำนวนหนึ่งที่เห็นต่าง ได้มายื่นชูป้ายระบุข้อความว่า “เพียงเพื่อสนองตัณหา ของคนสองสามคน เราจะยอมคบคนชั่วเป็นมิตร โดยไม่รู้จักแยกดีแยกชั่วเลยหรือ” ก่อนที่บุคคลกดังกล่าวจะนำป้ายวางไว้กับพื้นบริเวณทางเข้าพรรค

## Credit
- กองบรรณาธิการ SPACEBAR
- ณัฐพล โลวะกิจ


========================================

# Photo Story: เริ่มพิธีกรรม ‘พลิกขั้วสู่อำนาจ’

**ID:** 19176
**Slug:** democrat-meeting-29aug24
**Published At:** 2024-08-29 18:44:09
**Locale:** th
**Excerpt:** ‘เฉลิมชัย’ ถก ‘กก.บห.’ ประชาธิปัตย์ หามติร่วมรัฐบาล
**Category:** การเมือง, politics, การเมืองระดับชาติ, national
**Tags:** 

## Highlights
- เริ่มแล้ว! พิธีกรรมพลิกขั้วเข้าสู่อำนาจ ‘เฉลิมชัย’ ถก ‘กก.บห.’ ประชาธิปัตย์ หามติร่วมรัฐบาล 
- ขณะ ‘ชนินทร์’ ลาประชุม พร้อมโพสต์ไม่สนับสนุนร่วมรัฐบาล ด้าน ‘ตั๊น-กันตวรรณ’ ลาด้วย

## Content

เฉลิมชัย ศรีอ่อน หัวหน้าพรรคประชาธิปัตย์ เป็นประธานการประชุม คณะกรรมการบริหารพรรคประชาธิปัตย์ ซึ่งมีทั้งหมด 38 คน ปรากฏว่า มีผู้เข้าร่วมประชุม 35 คน แจ้งลา 3 คนประกอบด้วย จิตภัสร์ ตั๊น กฤดากร รองหัวหน้าพรรค ,กันตวรรณ ตันเถียร รองเลขาธิการพรรค และชนินทร์ ​ รุ่งแสง รองเลขาธิการพรรค

ทั้งนี้ ชนินทร์ ​ ได้โพสต์ Facebook ส่วนตัวระบุว่า ไม่สนับสนุน ให้พรรคประชาธิปัตย์ร่วมรัฐบาล 

สำหรับวาระการประชุมวันนี้ มีวาระสำคัญคือ คือขอมติที่ประชุมจะจัดตั้งรัฐบาลหรือร่วมรัฐบาล หรือถอนตัวจากการร่วมรัฐบาล หรือไม่ ซึ่งหากมีมติร่วมรัฐบาล ก็จะขอมติที่ประชุมเพื่อคัดเลือกบุคคลที่พรรคเห็นสมควรดำรงตำแหน่งรัฐมนตรีในรัฐบาล ‘แพทองธาร ชินวัตร’

## Credit
- กองบรรณาธิการ SPACEBAR
- ณัฐพล โลวะกิจ


========================================

# aespa การันตีความปังทุบสถิติใหม่กับเวิลด์ทัวร์ครั้งที่ 2 ในไทย ส่งคลิปแทนคำทักทายและคำขอบคุณ MY ไทย 

**ID:** 19175
**Slug:** aespa-says-thank-you-to-thai-fans-with-clip
**Published At:** 2024-08-29 18:33:39
**Locale:** th
**Excerpt:** aespa ทุบสถิติใหม่ขึ้นแท่น ‘เกิร์ลกรุ๊ปเค-ป๊อปเจน 4 วงแรกที่จัดคอนเสิร์ต ณ อิมแพ็ค อารีน่า 2 รอบ และบัตรหมดทันทีที่เปิดจำหน่าย’ การันตีความปังของเวิลด์ทัวร์ครั้งที่ 2 ในไทย ‘2024 aespa LIVE TOUR – SYNK : PARALLEL LINE – in BANGKOK’ เจอกัน 28-29 ก.ย. นี้ 
**Category:** ศิลปะ-วัฒนธรรม, culture, ดนตรี, music
**Tags:** 

## Highlights
- aespa ทุบสถิติใหม่ขึ้นแท่น ‘เกิร์ลกรุ๊ปเค-ป๊อปเจน 4 วงแรกที่จัดคอนเสิร์ต ณ อิมแพ็ค อารีน่า 2 รอบ และบัตรหมดทันทีที่เปิดจำหน่าย’ การันตีความปังของเวิลด์ทัวร์ครั้งที่ 2 ในไทย ‘2024 aespa LIVE TOUR – SYNK : PARALLEL LINE – in BANGKOK’ เจอกัน 28-29 ก.ย. นี้ 

## Content

ตอกย้ำการเป็นที่สุดแห่งปรากฏการณ์ความนิยมไปทั่วโลกของจริง ! สำหรับวงที่มาแรงที่สุดในขณะนี้ **aespa (เอสป้า)** ซึ่งกำลังจัดเวิลด์ทัวร์ครั้งที่ 2 ในเอเชียและออสเตรเลีย รวมทั้งหมด 14 ภูมิภาค โดยมีตารางปิดทัวร์ครึ่งแรกที่กรุงเทพฯ ก่อนจะเดินหน้าทัวร์ต่อในอเมริกาและยุโรปช่วงต้นปีหน้า 2568

แน่นอนว่า พวกเธอจะกลับมาหาแฟนคลับชาวไทยพร้อมสเกลความยิ่งใหญ่และอลังการกว่าครั้งก่อน ในคอนเสิร์ต ‘**2024 aespa LIVE TOUR – SYNK : PARALLEL LINE – in BANGKOK’ (2024 เอสป้า ไลฟ์ ทัวร์ – ซิงก์ : แพราเลล ไลน์ – อิน แบงค็อก)** ทั้งหมด 2 รอบการแสดง วันเสาร์ที่ 28 กันยายน 2567 เวลา 18:00 น. และวันอาทิตย์ที่ 29 กันยายน 2567 เวลา 17:00 น. ณ อิมแพ็ค อารีน่า โดยเฉพาะอย่างยิ่งครั้งนี้ **aespa (เอสป้า)** ประสบความสำเร็จทุบสถิติใหม่ที่ดีที่สุด ! กับการขึ้นแท่นเป็น **‘เกิร์ลกรุ๊ปเค-ป๊อปเจน 4 วงแรกที่สามารถจัดคอนเสิร์ต ณ อิมแพ็ค อารีน่า 2 รอบการแสดง และบัตรหมดเกลี้ยงทันทีที่เปิดจำหน่าย’**

**aespa (เอสป้า)** ได้ส่งคลิปแทนคำทักทายและคำขอบคุณสำหรับความรักและการสนับสนุนจาก **MY** ชาวไทย (มาย : ชื่อแฟนคลับอย่างเป็นทางการ) พร้อมการันตีความปังของคอนเสิร์ตที่จะเกิดขึ้น ดังนี้ 

❝ สวัสดีค่ะ พวกเรา aespa ค่ะ วันนี้พวกเรา aespa มีข่าวดีมาบอกทุกคนค่ะ พวกเรา aespa กำลังจะไปพบกับ MY ชาวไทยอีกครั้ง ในงาน 2024 aespa LIVE TOUR – SYNK : PARALLEL LINE – in BANGKOK ค่ะ สำหรับงานนี้จะจัดขึ้นในวันเสาร์ที่ 28 และวันอาทิตย์ที่ 29 กันยายน 2567 ณ IMPACT ARENA ค่ะ ได้ยินมาว่า IMPACT ARENA เป็นฮอลล์ในร่มที่ใหญ่ที่สุดในประเทศไทยเลยนะคะ ต้องขอบคุณความรักและการสนับสนุนจาก MY ชาวไทยทุกคนที่ทำให้เรามีโอกาสได้แสดงในฮอลล์ที่ใหญ่ขึ้นค่ะ พวกเรากำลังเตรียมตัวกันอย่างเต็มที่ เพื่อที่จะตอบแทนทุกคนด้วยการแสดงที่เท่ยิ่งขึ้น ดังนั้น ช่วยรอติดตามกันเยอะ ๆ นะคะ MY ชาวไทยทุกคนคะ ! วันที่ 28-29 กันยายนนี้ มาเจอกันให้ได้เลยนะคะ รับรองว่าคอนเสิร์ตครั้งนี้ ปังมาก บ๊ายบาย ~ ❞

<iframe src="https://www.facebook.com/plugins/video.php?height=314&href=https%3A%2F%2Fwww.facebook.com%2Fsmtruethailand%2Fvideos%2F1495126648043573%2F&show_text=false&width=560&t=0" width="560" height="314" style="border:none;overflow:hidden" scrolling="no" frameborder="0" allowfullscreen="true" allow="autoplay; clipboard-write; encrypted-media; picture-in-picture; web-share" allowFullScreen="true"></iframe>

ก่อนหน้านี้ **aespa (เอสป้า)** เสร็จสิ้นการแสดง ‘2024 aespa LIVE TOUR – SYNK : PARALLEL LINE – in TAIPEI’ ที่กรุงไทเป เมื่อวันที่ 9-11 สิงหาคม 2567 ซึ่งบัตรจำหน่ายหมดภายใน 1 นาที พร้อมสร้างสถิติใหม่เป็น ‘เกิร์ลกรุ๊ปเค-ป๊อปวงแรกที่สามารถจัดคอนเสิร์ต ณ NTSU ARENA ทั้งหมด 3 รอบการแสดง’ ตามด้วยการไปแสดงที่โตเกียวโดม ‘2024 aespa LIVE TOUR – SYNK : PARALLEL LINE – in TOKYO DOME -Special Edition-’ เมื่อวันที่ 17-18 สิงหาคม 2567 และบัตรทั้ง 2 รอบก็จำหน่ายหมดเกลี้ยง แม้แต่ที่นั่งที่จำกัดทัศนวิสัย อีกทั้งยังสร้างสถิติใหม่เป็น ‘ศิลปินหญิงต่างชาติวงแรกที่ได้แสดงในโตเกียวโดม 2 ปีติดต่อกัน’

ขณะเดียวกัน **aespa (เอสป้า)** ยังคงครองอันดับ 1 ประจำเดือนบนชาร์ตเพลงดิจิทัลหลักในประเทศเกาหลีใต้ Melon และ Genie จนถึงปัจจุบันกว่า 14 สัปดาห์ติดต่อกัน ด้วยเพลงไตเติล **‘**[**Supernova**](https://youtu.be/phuiiNCxRMg?si=n8A_hBcQVvRf8CFt)**’** **(ซูเปอร์โนวา)** จากอัลบั้มเต็มชุดแรกที่เปิดตัวในเดือนพฤษภาคมที่ผ่านมา ซึ่งนับเป็นการครองอันดับ 1 ได้ยาวนานที่สุดในบรรดาเพลงที่ปล่อยออกมาในปีนี้ นอกจากนี้ อีกหนึ่งเพลงไตเติลของอัลบั้มชุดนี้อย่าง **‘**[**Armageddon**](https://youtu.be/nFYwcndNuOY?si=-CuC6KelHfPxLzI_)**’ (อาร์มาเกดดอน)** ก็ติดอันดับบนชาร์ต ‘Global 200’ ของ Billboard สหรัฐอเมริกามานานกว่า 14 สัปดาห์ติดต่อกัน

## Credit
- กองบรรณาธิการ SPACEBAR


========================================

# CHANYEOL เดบิวต์โซโล่ในรอบ 12 ปี พร้อมมินิอัลบั้มแรก ‘Black Out’ รอพบแฟนๆ กับไลฟ์ทัวร์ 2024 

**ID:** 19174
**Slug:** chanyeol-first-mini-album-and-live-tour
**Published At:** 2024-08-29 18:25:25
**Locale:** th
**Excerpt:** CHANYEOL (ชานยอล) เดบิวต์โซโล่ในรอบ 12 ปี พร้อมมินิอัลบั้มชุดแรก ‘Black Out’ สั่งสมรายละเอียดทางดนตรีเพื่อถ่ายทอดผ่านเพลงหลากหลายแนวตามสไตล์ เตรียมเดินทางไปพบกับแฟนคลับอย่างใกล้ชิดผ่านการจัดไลฟ์ทัวร์ ‘2024 CHANYEOL LIVE TOUR : 都市風景 (City-scape)’ ใน 10 ภูมิภาคของเอเชีย 
**Category:** ศิลปะ-วัฒนธรรม, culture, ดนตรี, music
**Tags:** 

## Highlights
- CHANYEOL (ชานยอล) เดบิวต์โซโล่ในรอบ 12 ปี พร้อมมินิอัลบั้มชุดแรก ‘Black Out’ สั่งสมรายละเอียดทางดนตรีเพื่อถ่ายทอดผ่านเพลงหลากหลายแนวตามสไตล์ 
- เตรียมเดินทางไปพบกับแฟนคลับอย่างใกล้ชิดผ่านการจัดไลฟ์ทัวร์ ‘2024 CHANYEOL LIVE TOUR : 都市風景 (City-scape)’ ใน 10 ภูมิภาคของเอเชีย 

## Content

**CHANYEOL (ชานยอล)** นำเสนอเสน่ห์ที่แตกต่างออกไปในฐานะศิลปินเดี่ยวด้วยมินิอัลบั้มชุดแรก **‘Black Out’ (แบล็ก เอาต์)** โซโล่อัลบั้มแรกของเขาในรอบ 12 ปีหลังจากการเดบิวต์ภายใต้วง **EXO** **(เอ็กซ์โซ)** เมื่อปี 2555 ในอัลบั้มชุดนี้จะถ่ายทอดรายละเอียดทางดนตรีที่ **CHANYEOL (ชานยอล)** สั่งสมประสบการณ์มาจนถึงปัจจุบัน ก่อนหน้านี้ เขาได้ทำกิจกรรมทางดนตรีที่มีความหลากหลายทั้งแนวเพลงและรูปแบบ ตั้งแต่วง EXO, ยูนิต EXO-SC, เพลงโซโล่ ‘봄 여름 가을 겨울 (SSFW)’ และ ‘Tomorrow’ ที่ปล่อยผ่านโปรเจกต์ SM ‘STATION’, ซิงเกิล ‘그래도 돼 (Good Enough)’ ฯลฯ ไปจนถึงการร่วมงานกับศิลปินท่านอื่น, การร้องเพลงประกอบภาพยนตร์ ละคร และเว็บตูน เป็นต้น 

สำหรับมินิอัลบั้มชุดแรก **‘Black Out’ (แบล็ก เอาต์)** ประกอบด้วยทั้งหมด 6 เพลงที่ **CHANYEOL (ชานยอล)** ได้ลองท้าทายแนวเพลงต่างๆ เช่น ร็อกและฮิปฮอปที่มีพื้นฐานมาจากป๊อป อีกทั้งยังมีส่วนร่วมในการเขียนเนื้อเพลงที่รวมอยู่ในอัลบั้มนี้ เริ่มจากเพลงไตเติลชื่อเดียวกับอัลบั้มว่า **‘Black Out’ (แบล็ก เอาต์)** เป็นเพลงแนวป็อปร็อก ผสมผสานจังหวะเร็วเข้ากับกีตาร์อะคูสติกแบบมินิมอลและซินธ์ที่กระตุ้นอารมณ์อันมืดมน เนื้อเพลงเปรียบเทียบปรากฏการณ์ Black Out กับสภาวะที่ไม่มั่นคงที่เกิดขึ้นหลังจากการเลิกรา โดยเฉพาะมิวสิกวิดีโอของเพลงนี้ถ่ายทำขึ้นในฮ่องกง พาผู้ชมเพลิดเพลินไปกับการแสดงอารมณ์อันแสนเศร้าและภาพลักษณ์ที่โดดเด่นของ **CHANYEOL (ชานยอล)** ท่ามกลางฉากหลังที่เป็นถนนยามค่ำคืนที่เต็มไปด้วยป้ายไฟนีออน

ไม่เพียงเท่านี้ ในอัลบั้มยังมีเพลงสำหรับแฟนคลับ **‘I’m on your side too’** แนวพังก์ร็อกที่เนื้อเพลงเขียนโดย **CHANYEOL (ชานยอล)** ทั้งหมด ส่งต่อข้อความอันจริงใจที่อยากสื่อถึงคนที่คอยอยู่เคียงข้างมายาวนาน, เพลงแนวอีโมป๊อป **‘Hasta La Vista’** พร้อมคำมั่นสัญญาถึงอนาคตที่จะได้พบกันอีกครั้ง, เพลงอัลเทอร์เนทีฟป๊อป **‘Ease Up’** เกี่ยวกับความสุขเล็ก ๆ น้อย ๆ ที่รู้สึกขณะใช้เวลาทั้งวันร่วมกับคนรักอย่างสบายใจที่สุด, เพลง **‘Back Again’** แนวอัลเทอร์เนทีฟฮิปฮอปที่ให้ความรู้สึกถึงพลังของร็อกและโอลด์สคูลฮิปฮอปไปพร้อมกัน พูดถึงเรื่องราวของการเป็นฮีโร่ในจินตนาการและการต่อสู้เพื่อตามหาตอนจบที่มีความสุขกับคนรัก แต่สุดท้ายก็กลับคืนสู่ความเป็นจริงทั้งที่ยังทำไม่สำเร็จ และเพลงป๊อป **‘Clover’** บอกเล่าเรื่องราวของอารมณ์ต่างๆ ที่มีต่อสัตว์เลี้ยงอันล้ำค่าที่ทำให้ชีวิตประจำวันธรรมดากลายเป็นเรื่องพิเศษ เช่นเดียวกับใบโคลเวอร์สี่แฉกซึ่งเป็นสัญลักษณ์ของความโชคดี

ทั้งนี้ หลังจากปล่อยมินิอัลบั้มชุดแรก **CHANYEOL (ชานยอล)** เตรียมเดินทางไปพบกับแฟนคลับอย่างใกล้ชิดผ่านการจัดไลฟ์ทัวร์ ‘2024 CHANYEOL LIVE TOUR : 都市風景 (City-scape)’ ใน 10 ภูมิภาคของเอเชีย เริ่มจากกรุงโซล ในวันที่ 6-7 กันยายนนี้ ณ BLUESQUARE MASTERCARD HALL สำหรับ **EXO-L** (เอ็กซ์โซ-แอล : ชื่อแฟนคลับอย่างเป็นทางการ) ชาวไทยรอมาสร้างความทรงจำดี ๆ ร่วมกันใน **‘2024 CHANYEOL LIVE TOUR : 都市風景 (City-scape) in BANGKOK’** วันที่ 26 ตุลาคมนี้ เวลา 17:00 น. ณ ธันเดอร์โดม

 ติดตามรายละเอียดเพิ่มเติมได้ทาง **SM True :** Facebook [facebook.com/smtruethailand](https://www.facebook.com/smtruethailand), Instagram [instagram.com/smtruethailand](https://www.instagram.com/smtruethailand), X [x.com/SMTrueThailand](https://x.com/SMTrueThailand)  และ TikTok [tiktok.com/@smtruethailand](https://www.tiktok.com/@smtruethailand)

## Credit
- กองบรรณาธิการ SPACEBAR


========================================

# ไร้กังวล ‘ปชป.-พปชร.’ มาไม่เต็มร้อย พร้อมเมิน ‘นักร้อง’ จองกฐิน

**ID:** 19173
**Slug:** phumtham-gave-opinion-on-political-issues-and-government-formation
**Published At:** 2024-08-29 17:39:40
**Locale:** th
**Excerpt:** ‘ภูมิธรรม’ ไม่กลัวเหนื่อยกับเสถียรภาพรัฐบาล หลัง ‘ปชป.-พปชร.’ มาไม่เต็มร้อย ชี้เรื่องธรรมดา ‘ฟอร์ม ครม.’ มีเข้า-มีออก พร้อมเมิน‘นักร้อง’ จองคิวกฐิน วอนประชาชนช่วยจับตา อย่าร้องมั่ว-ไร้หลักฐาน ชี้ต้องมีกฎหมายเอาผิดย้อนศร

**Category:** การเมือง, politics
**Tags:** 

## Highlights
- ‘ภูมิธรรม’ ไม่กลัวเหนื่อยกับเสถียรภาพรัฐบาล หลัง ‘ปชป.-พปชร.’ มาไม่เต็มร้อย 
- ชี้เรื่องธรรมดา ‘ฟอร์ม ครม.’ มีเข้า-มีออก พร้อมเมิน‘นักร้อง’ จองคิวกฐิน  
- วอนประชาชนช่วยจับตา อย่าร้องมั่ว-ไร้หลักฐาน ชี้ต้องมีกฎหมายเอาผิดย้อนศร


## Content

ภายหลังเข้าพบ **แพทองธาร ชินวัตร** นายกรัฐมนตรี เพื่อรายสถานการณ์น้ำ ร่วมกับ ร.อ.ธรรมนัส พรหมเผ่า รมว.เกษตรและสหกรณ์

**ภูมิธรรม เวชยชัย** รองนายกรัฐมนตรี และ รมว.พาณิชย์ ปฎิบัติหน้าที่แทนนายกรัฐมนตรี ก็ยอมรับกับผู้สื่อข่าวถึงการพูดคุยในประเด็นเรื่องทางการเมือง

เราอยู่ในการเมือง จะคุยกันเรื่องอื่นได้อย่างไร ก็ได้คุยกันทุกวัน 

ส่วนความคืบหน้าของการจัดตั้งคณะรัฐมนตรี (ครม.) ขณะนี้อยู่ในกระบวนการ ซึ่งทุกคนก็รู้อยู่แล้ว

แต่ละคนแต่ละพรรค แต่ละส่วนที่มาร่วมกัน อยากจะเสนอใครที่มีคุณสมบัติมาเป็นรัฐมนตรี เราก็ให้เสนอ ถ้าไม่มั่นใจก็เสนอมาหลายคนได้ เพราะกระบวนการตรวจสอบตอนนี้มีพิเศษขึ้นมา ตามที่ศาลรัฐธรรมนูญวินิจฉัย อย่างที่ผมบอก ยื่นได้หมด ยิ่งได้มากยิ่งดี ติดขัดตรงไหนจะได้จัดตรงนั้นได้เลย แต่ขณะนี้เราอยู่ในกระบวนการตรวจสอบ เป็นหน้าที่ของสำนักเลขาธิการคณะรัฐมนตรีและกฤษฎีกา ที่กำลังดำเนินการอยู่ 

สำหรับกระบวนการตรวจสอบตอนนี้ใกล้จะเสร็จแล้วหรือยังนั้น ตามที่คุยกันในวันที่เริ่มต้น เลขาธิการคณะรัฐมนตรีบอกว่า ปกติตรวจสอบประมาณ 3 วัน แต่ได้แจ้งไปว่า เนื่องด้วยเหตุการณ์ฉุกเฉินเยอะ ควรต้องรีบตั้งให้เสร็จ

ผมก็บอกว่า เอาสักอาทิตย์หนึ่งได้หรือไม่ เขาบอกว่าอาทิตย์หนึ่งหนัก ดังนั้น ขอไม่เกิน 2 อาทิตย์แล้วกัน ซึ่งเขาก็บอกว่าจะพยายาม ฉะนั้น ตรงนี้ตอบตัวเลขจริง ๆ ไม่ได้ ขึ้นอยู่กับสถานการณ์ที่มีการตรวจสอบและพบอะไร อย่างไร แต่ถ้าไม่มีอะไรเป็นอุปสรรค เราก็คาดการณ์ว่าจะสามารถจัดตั้งรัฐบาลได้ประมาณกลางเดือน ก.ย. ซึ่งต้องรอโปรดเกล้าฯ ลงมาก่อน และหลังจากโปรดเกล้าฯ ทุกอย่างเราได้เตรียมการไว้หมดแล้ว ทั้งการแถลงนโยบาย หรือการเข้าถวายสัตย์ปฏิญาณ ถ้าจิ้มคนไหนคนนั้นก็โอเค ทำหน้าที่ได้ตามที่มีการคัดเลือกกัน

ส่วนข้อสรุปในพรรคการเมือง หรือกลุ่มการเมืองที่จะมาร่วมรัฐบาลมีกี่พรรคกี่กลุ่มนั้น ภูมิธรรม กล่าวว่า ระหว่างที่ยังไม่สรุปและเสนอได้ ก็ยังมีพรรคเข้าและออกได้ทั้งนั้น

ไม่ค่อยมีออก มีแต่จะเข้า ตอนนี้อย่างที่เห็นครบพรรคทั้งหมดที่ว่ามา ยกเว้นพรรคพลังประชารัฐ ได้ประกาศออกไปแล้วก็ว่ากันไป และเลขาธิการพรรคเพื่อไทย ซึ่งเป็นแกนนำหลักได้ประสานติดต่อกับทางพรรคประชาธิปัตย์แล้ว

เมื่อถามว่า ตอนนี้ได้เสียงที่ตัวเลขเท่าไหร่ ภูมิธรรม กล่าวว่า 300 กว่านิด ๆ ส่วนเมื่อถามว่า เลขาธิการพรรคเพื่อไทยได้ประสานมายังกลุ่ม รอ.ธรรมนัส แล้วใช่หรือไม่ ภูมิธรรม กล่าวว่า ตอนนี้เราทำตามกระบวนการของเรา

ทุกอย่างที่ว่า คนนี้อยู่ตรงนั้น คนนั้นอยู่ตรงนี้ ผมไม่ทราบว่าข้อมูลจากไหน แต่ความชัดเจนจะมีก็ต่อเมื่อมีการโปรดเกล้าฯ ลงมา และเข้าถวายสัตย์ปฏิญาณ 

ภูมิธรรม ยืนยันอีกว่า _**“วันนี้ยังไม่มีใครรู้เลยเก้าอี้ของใครเป็นใคร แม้แต่ผมเองยังไม่รู้เลยว่าเป็นอย่างไร รอให้ออกมาก่อน”**_ ส่วนในฐานะที่พรรคเพื่อไทยเป็นแกนนำจัดตั้งรัฐบาล ประชาชนจับตารอว่าพรรคไหนจะเข้าร่วมรัฐบาลบ้าง จะแถลงชัดเจนหรือไม่ ภูมิธรรม ตอบว่า ถ้าชัดเจนทั้งหมดและชัดที่สุดก็คือตอนที่มีการโปรดเกล้าฯ ลงมา ทุกอย่างก็จะเห็นภาพชัดเจน ส่วนตอนนั้นถ้าจะสัมภาษณ์อะไร ก็ว่าไปตามสถานการณ์ที่เกิดขึ้น

เมื่อตั้งข้อสังเกตว่า เสถียรภาพรัฐบาลตอนนี้ดูไม่แน่น ยังมีความหลวมในตัว ภูมิธรรม กล่าวว่า _“**ตรงกันข้าม เห็นว่าแน่นมากเลยตอนนี้ ไม่น่ากังวล** แต่ต้องยอมรับว่าตอนนี้วิกฤตมันเยอะ น้ำท่วมก็เข้ามา แม้ว่าเราจะควบคุมสถานการณ์ได้ แต่ประมาทไม่ได้ ทุกอย่างอยากให้เกิดกระบวนการที่ชัดเจน”_

เมื่อถามว่า กังวลหรือไม่กับการที่ไปเชิญพรรคการเมืองมาร่วมรัฐบาลหรือบางกลุ่มที่มาไม่เต็มร้อย ภูมิธรรม กล่าวว่า _**“ที่ผ่านมา การตั้ง ครม.ของทุกครั้งมีมามีไป และมีไปมีมา มีหลวม มีแน่น ก็มีอย่างนี้มาตลอด เป็นเรื่องธรรมชาติที่เคยมีมาแล้ว ไม่มีอะไรต่างหรือพิเศษไปจากเดิม”**_

ส่วนเมื่อตั้งขอสังเกตว่า ไม่ได้ห่วงเสถียรภาพรัฐบาลในวันข้างหน้าจะเหนื่อยหรือไม่ ภูมิธรรม กล่าวว่า _“พวกเราตัดสินใจเข้ามาแล้ว เราพร้อมทำงานไม่กลัวเหนื่อย เราพยายามจะทำหน้าที่ให้ได้ เราพยายามทำหน้าที่อย่างเต็มที่เพื่อให้พี่น้องประชาชนสบายใจ”_

เมื่อตั้งข้อสังเกตว่า นอกจากเสถียรภาพรัฐบาลแล้ว ตอนนี้ยังมีประเด็น ‘นักร้อง’ มีความเป็นห่วงหรือไม่นั้น ภูมิธรรม ก็ชี้ให้เห็นว่า ‘นักร้อง’ เป็นสิ่งที่ควบคู่กับการเมืองไทยมาตลอด

ไม่เป็นไร มีหน้าที่อยากร้องก็ร้อง ร้องให้ถูกต้องก็ร้องไป แต่ของเรามั่นใจในตัวของเราเองว่า การทำงานเราอิงข้อกฎหมายอย่างเด่นชัด และจะทำงานในหน้าที่อย่างเต็มที่ ตามกระบวนการยุติธรรมที่เขาเสนอมา 

เมื่อถามว่า รู้สึกอย่างไรมีคน **‘จองกฐินเยอะ’** โดยเฉพาะนายกฯ ภูมิธรรม กล่าวว่า จริงๆ ต้องยอมรับได้ว่า ความเป็นจริงมันเป็นอย่างนี้ แต่**คิดว่าพี่น้องประชาชนต้องช่วยดู อย่าปล่อยให้มีการร้องโดยที่ไม่มีสาระหรือไม่มีหลักกฏหมาย**หรือข้อเท็จจริงมาเป็นตัวหลักหลักฐาน ไม่เช่นนั้นจะบั่นทอนการทำงานของคนที่ตั้งใจทำงาน

คิดว่าร้องแล้วร้องอีก ร้องไป ร้องมา และร้องก็มีเรื่องนั้นเรื่องนี้ขึ้นมา ผมคิดว่าสาธารณะชนเห็นทราบอยู่แล้ว ก็ให้ว่ากันไป เราก็ยินดีเข้าตามกระบวนการ ถ้าบอกมาก็ไปตามกระบวนการ จริง ๆ น่าจะมีกฎหมาย มันไม่ควรจะเปิดให้มีโอกาสนำเงื่อนไขนี้มาร้องเรียนเรื่อย ๆ ที่ไม่มีเหตุมีผลมีหลักฐานที่เพียงพอ ผมคิดว่าน่าจะมีการทบทวน

เมื่อถามถึงความเป็นห่วงกรณีพรรคพลังประชารัฐ จะ เอาคืน หรือไม่ หลังจากที่ไม่เอาร่วมรัฐบาล ภูมิธรรม กล่าวว่า _“**เราเป็นผู้ใหญ่กันแล้ว** แล้ววันนี้ประเทศชาติเป็นเรื่องสำคัญ ว่ากันไปตามนี้ และอย่าให้กระทบกระเทือนกับการบริหารราชการที่จะแก้ปัญหาให้กับประชาชน”_

### **‘ธรรมนัส’ ลั่น! “กลุ่มผมประกาศชัดเจน สนับสนุนรัฐบาล” ชี้รอโปรดเกล้าฯ ลงมาก็จะรู้เอง**

ขณะที่ **ร.อ.ธรรมนัส พรหมเผ่า** รมว.เกษตรและสหกรณ์ กล่าวถึงความชัดเจนในการร่วมรัฐบาลกับพรรคเพื่อไทย หลังพรรคพลังประชารัฐ ถูกถอนออกจากการเป็นพรรคร่วมรัฐบาล ว่า เรื่องพวกนี้ พี่น้องสื่อมวลชนก็ทราบอยู่แล้ว คงไม่ต้องให้พูดซ้ำ ส่วนเมื่อถามย้ำว่า เป็นไปตามที่มีรายงานข่าวใช่หรือไม่ ร.อ.ธรรมนัส ก็ย้ำว่า ก็อย่างที่น้องสื่อมวลชนทราบกันดีอยู่แล้ว

เมื่อถามว่า ได้โควตารัฐมนตรี 3 เก้าอี้ ใช่หรือไม่ ร.อ.ธรรมนัส กล่าวว่า **รอให้มีการโปรดเกล้าฯ ลงมาก็จะทราบ** ส่วนเลขาธิการพรรคเพื่อไทย ได้มีการเทียบเชิญให้มาร่วมรัฐบาลแล้วหรือยัง ร.อ.ธรรมนัส กล่าวว่า ตอนนี้ยังเป็นสมาชิกพรรคพลังประชารัฐ

เมื่อถามต่อไปว่า ตอนนี้สบายใจหรือยัง? หลังจากที่ประกาศตัวเป็นอิสระจากพรรคพลังประชารัฐ ร.อ.ธรรมนัส กล่าวว่า สบายใจมาตลอด และไม่เคยซีเรียสเรื่องการเมือง

### **เสถียรภาพ​รัฐบาลอยู่ที่มือ สส.ในสภาฯ โหวตวาระสำคัญจะเห็นเอง**

ส่วนความชัดเจนหลังจากที่แยกกลุ่มออกมาแล้ว จะสนับสนุนพรรคเพื่อไทยอย่างไร ร.อ.ธรรมนัส กล่าวว่า เมื่อมีการประชุมสภาฯ และมีการโหวตวาระสำคัญ ก็จะเห็นเอง

มองว่าเสถียรภาพของรัฐบาล มือของ สส.ที่จะยกมือสนับสนุนรัฐบาล ถึงวันนั้น เราจะรู้ว่ารัฐบาลมีเสถียรภาพหรือไม่ อย่างวันนี้ ผู้สื่อข่าวถามท่านรักษาการนายกฯ ก็เป็นเรื่องปกติทางการเมืองไทย อย่าไปคิดมาก 

เมื่อตั้งข้อสังเกตว่า จะโหวตสวนมติของพรรคพลังประชารัฐ ใช่หรือไม่ ร.อ.ธรรมนัส กล่าวว่า _**“กลุ่มผมประกาศชัดเจน สนับสนุนรัฐบาล”**_ ส่วนเมื่อถามถึงกลุ่มของ ร.อ.ธรรมนัส ตอนนี้มีกี่เสียง เจ้าตัวบอกว่า _“เดี๋ยวก็รู้”_

### **เลี่ยงตอบได้ ‘3 เก้าอี้ รมต.’**

อย่างไรก็ตาม เมื่อผู้สื่อข่าวจะถามถึงประเด็น ‘3 เก้าอี้’ ในโควตาของ ร.อ.ธรรมนัส ทำให้เจ้าตัวรีบปฏิเสธทันทีว่า _**“ไม่ใช่ 3 เก้าอี้ของผม ผมไม่ได้ส่งใคร”**_ ผู้สื่อข่าวจึงถามต่อไปว่า ที่มีชื่อ นฤมล ภิญโญสินวัฒน์, อัครา พรหมเผ่า และ อิทธิ ศิริลัทธยากร อยู่ในโควตาเป็นรัฐมนตรีของ ร.อ.ธรรมนัส ใช่รายชื่อตามนั้นหรือไม่ เจ้าตัวก็บอกว่า _**“รู้ดีกว่าผมอีก”**_

เมื่อตั้งข้อสังเกตว่า พรรคพลังประชารัฐ เป็นฝ่ายค้าน แต่กลุ่มของ ร.อ.ธรรมนัส จะสนับสนุนรัฐบาลใช่หรือไม่ ปรากฏว่า ร.อ.ธรรมนัส รีบตัดบทและเดินออกจากวงสัมภาษณ์ทันที

## Credit
- กองบรรณาธิการ SPACEBAR


========================================

# ‘ธรรมนัส-ภูมิธรรม’ มั่นใจน้ำท่วมคุมได้! พร้อมใช้งบกลางทันที เตรียมลงพื้น จ.สุโขทัย 31 ส.ค.นี้ 

**ID:** 19172
**Slug:** thammanat-phumtham-29-aug-2024
**Published At:** 2024-08-29 16:42:22
**Locale:** th
**Excerpt:** ‘ธรรมนัส-ภูมิธรรม’ มั่นใจสถานการณ์น้ำท่วมเอาอยู่ แจงเจอเหตุฉุกเฉินใช้งบกลางได้ทันที เตรียมลงพื้นที่เยี่ยมผู้ประสบอุทกภัย จ.สุโขทัย 31 ส.ค.นี้ 
**Category:** การเมือง, politics, การเมืองระดับชาติ, national
**Tags:** 

## Highlights
- ‘ธรรมนัส-ภูมิธรรม’ มั่นใจสถานการณ์น้ำท่วมเอาอยู่ แจงเจอเหตุฉุกเฉินใช้งบกลางได้ทันที เตรียมลงพื้นที่เยี่ยมผู้ประสบอุทกภัย จ.สุโขทัย 31 ส.ค.นี้ 

## Content

ที่อาคารชินวัตร 3 วันนี้ (29 ส.ค.) **ร.อ.ธรรมนัส พรหมเผ่า รมว.เกษตรและสหกรณ์** ได้เดินทางมาเข้าพบ **แพทองธาร ชินวัตร นายกรัฐมนตรี** โดยมี ชูชาติ รักจิตร อธิบดีกรมชลประทาน พร้อมด้วยรองอธิบดี เข้ารายงานสถานการณ์น้ำในพื้นที่ จ.สุโขทัย ก่อนที่ แพทองธาร จะลงพื้นที่ให้กำลังใจประชาชนชาวสุโขทัย ในวันที่ 30 ส.ค.นี้ โดย ร.อ.ธรรมนัส ระบุว่า สถานการณ์ภาพรวมน้ำเหนือตอนนี้ในลุ่มน้ำยมบริเวณ จ.สุโขทัย สามารถควบคุมสถานการณ์ได้

ขณะที่ **ภูมิธรรม เวชยชัย รองนายกรัฐมนตรี และรมว.พาณิชย์** ได้เดินทางมาสมทบในเวลาต่อมา ก่อนให้สัมภาษณ์ว่า วันนี้มาประชุมร่วมกันเพื่อสรุปสถานการณ์น้ำท่วม และในวันที่ 31 ส.ค.นี้ ภูมิธรรม พร้อม ร.อ.ธรรมนัส และหน่วยงานที่เกี่ยวข้องจะลงพื้นที่ติดตามสถานการณ์น้ำ โดยจะประชุมกันที่ศาลากลางจังหวัดสุโขทัย เพื่อสั่งการปัญหาเฉพาะหน้า 

พร้อมบอกว่า วันนี้ได้นำแผนที่ของสำนักงานพัฒนาเทคโนโลยีอวกาศและภูมิสารสนเทศ มาดูว่าต้องดำเนินการเรื่องอะไรบ้าง และ**พื้นที่กักเก็บน้ำในเขื่อนต่างๆ ถือว่ายังเพียงพอคิดว่าไม่น่าเป็นห่วง เราพยายามป้องกัน แต่เรื่องน้ำมีอุบัติเหตุได้ หมายถึงว่าอาจมีเรื่องพายุเข้ามา แต่เท่าที่ดูตอนนี้คิดว่าควบคุมสถานการณ์ได้**

เมื่อถามว่าคนกรุงเทพฯ และภาคกลาง ห่วงว่าน้ำจะทะลักลงมา ภูมิธรรม ระบุว่า ไม่น่าเป็นห่วงเราสกัดน้ำไว้ได้ เฉพาะหน้าตอนนี้คิดว่าเอาอยู่ **แต่ถ้ามีพายุเข้ามาก็ต้องดูสถานการณ์** แต่เราเตรียมป้องกันแล้ว

ส่วนการเป็นรัฐบาลรักษาการจะส่งผลต่อการใช้งบประมาณในส่วนของงบกลางหรือไม่ ภูมิธรรม ตอบว่า **ขณะนี้ไม่ใช่รัฐบาลรักษาการ เราเป็นรัฐบาลโดยตรง นายกฯพ้นไปเฉพาะตัว** ฉะนั้นเราทำหน้าที่ได้เต็มที่ดำเนินการได้ทุกอย่าง **ถ้ามีปัญหาตนสามารถใช้งบกลางได้ทันที** ขณะนี้วางงบประมาณไว้ทุกส่วนแล้ว และหลังจากที่เราประกาศเป็นภาวะภัยพิบัติ **ผู้ว่าราชการจังหวัดมีงบประมาณ 20 ล้าน สามารถดำเนินการได้เลย** 

อีกทั้ง ยังมีงบของกลุ่มจังหวัดที่รองนายกฯ ดูแล ก็มีเงินเหลืออยู่ นอกเหนือจากนี้ ยังสามารถใช้งบกลางในการแก้ปัญหาภัยพิบัติได้ 

*   **‘ภูมิธรรม’ ลงนามคำสั่งตั้งศูนย์อำนวยการสถานการณ์อุทกภัย ตั้ง ‘มท.1’ เป็นประธาน คกก. บูรณาการ ช่วยเหลือเยียวยา ขณะที่ ‘รมว.กษ.’เป็นประธาน คกก.จัดการน้ำ**

นอกจากนี้ ภูมิธรรม ในฐานะปฏิบัติหน้าที่แทนนายกรัฐมนตรี ได้ลงนามคำสั่งสำนักนายกรัฐมนตรี ที่ 296/2567  ลงวันที่ 28 สิงหาคม 2567  เรื่อง จัดตั้งศูนย์อำนวยการสถานการณ์อุทกภัย ตามที่ประชุมคณะรัฐมนตรีได้มีมติเมื่อวันที่ 27 สิงหาคม 2567 เห็นชอบในหลักการให้จัดตั้งศูนย์อำนวยการสถานการณ์อุทกภัยเพื่อให้การติดตามสถานการณ์และการดำเนินการป้องกันและแก้ไขปัญหาอุทกภัยที่เกี่ยวข้องในทุกมิติ โดยมอบหมายให้กรมป้องกันและบรรเทาสาธารณภัยทำหน้าที่เป็นฝ่ายเลขานุการของศูนย์อำนวยการสถานการณ์อุทกภัย

## Credit
- กองบรรณาธิการ SPACEBAR


========================================

# อย่าวุ่นแต่กรอกประวัติ! สับ 7 มาตรการรัฐ สางปัญหา ‘ปลาหมอคางดำ’ ไม่ตอบโจทย์

**ID:** 19171
**Slug:** nattacha-said-seven-measures-by-government-do-answer-problem-of-blackchin-tilapia
**Published At:** 2024-08-29 16:02:48
**Locale:** th
**Excerpt:** ‘ณัฐชา’ โวย 7 มาตรการของรัฐบาล ไม่ตอบโจทย์แก้ปัญหา ‘ปลาหมอคางดำ’ ชี้ส่อพิรุธ ตั้งใจทำให้ซับซ้อนเพื่อหาประโยชน์ เหน็บอย่ามัวแต่วุ่นวายกับการกรอกประวัติรัฐมนตรี ช่วยมากรอกข้อมูลให้ชาวบ้านที่ต้องได้รับการช่วยเหลือด้วย
**Category:** การเมือง, politics
**Tags:** 

## Highlights
- ‘ณัฐชา’ โวย 7 มาตรการของรัฐบาล ไม่ตอบโจทย์แก้ปัญหา ‘ปลาหมอคางดำ’
- ชี้ส่อพิรุธ ตั้งใจทำให้ซับซ้อนเพื่อหาประโยชน์ เหน็บอย่ามัวแต่วุ่นวายกับการ ‘กรอกประวัติรัฐมนตรี’
- ช่วยมากรอกข้อมูลให้ชาวบ้านที่ต้องได้รับการช่วยเหลือด้วย


## Content

**ณัฐชา บุญอินไชยสวัสดิ์** สส.กทม. พรรคประชาชน ในฐานะรองประธาน**คณะอนุกรรมาธิการ พิจารณาศึกษาสาเหตุและแนวทางการแก้ไขปัญหารวมถึงผลกระทบจากการนำเข้าปลาหมอคางดำ** เพื่อการวิจัยและพัฒนาสายพันธุ์ในราชอาณาจักรไทย กล่าวถึงการแพร่ระบาดของปลาหมอคางดำในช่วงเวลาที่ผ่านมา ว่า **แม้กระแสจะลดลงไป แต่สถานการณ์ยังไม่ได้เบาบางลง** ประกอบกับการดำเนินการของหน่วยงานภาครัฐ ไม่ตรงและไม่ตอบสนองต่อความต้องการของพี่น้องประชาชน ซึ่งทำให้ปัญหาไม่ลดน้อยลงเลย

คณะอนุฯ จึงได้เชิญอธิบดีกรมประมงมาให้ข้อมูล แต่อธิบดีฯ ไม่ได้มาเข้าร่วม ส่งเพียงเอกสารที่มีการเผยแพร่ตามสื่ออยู่แล้ว คือ 7 มาตรการ ซึ่งมติคณะรัฐมนตรี ที่มีนายภูมิธรรม เวชยชัย เป็นรักษาการนายกรัฐมนตรี สั่งการลงไป คือมาตรการต่าง ๆ ที่ใช้งบประมาณ 450 ล้านบาท โดยเป็นงบประมาณที่รับซื้อเพียงส่วนเดียว แต่จำนวนอีก 400 ล้านบาท เป็นงบประมาณของการฟื้นฟู การทำความเข้าใจ เผยแพร่ประชาสัมพันธ์ ที่ไม่ตอบโจทย์ และไม่ตรงความต้องการ

ณัฐชา ยกตัวอย่างมาตรการการ ‘รับซื้อ’ ซึ่งอยู่ในมาตรการที่ 1 มีมูลค่ากว่า 100 ล้านบาทนั้น มีการรับซื้อ 5,000,000 กิโลกรัมเท่านั้น ขณะที่บริษัทเอกชน มีมาตรการรับซื้อจำนวน 2,000,000 กิโลกรัม รวมกันแล้วเกือบ 7,000,000 กิโลกรัม แต่สถานการณ์ในพื้นที่ทั้ง 19 จังหวัด ยังคงไม่ได้รับการตอบรับเท่าที่ควร และ 7,000,000 กิโลกรัมนี้ อาจจะมีคนที่ขายได้เพียงบางกลุ่มบางพวกเท่านั้น

ขณะนี้ มีประกาศของกรมประมง ที่เพิ่มเติมมาใน 19 จังหวัดมีเกษตรกรเดือดร้อนกว่า 50,000 รายที่ลงทะเบียนแล้ว แต่มาตรการที่หน่วยงานภาครัฐทำทั้งหมด ล้วนสวนทางกับความต้องการ และผิดที่ผิดทางเป็นอย่างมาก 

ณัฐชา ยังยกตัวอย่างการประกาศรับซื้อ ที่มีงบประมาณ 50 ล้านบาท แต่เมื่อผ่านไประยะเวลาหนึ่ง ก็กลับประกาศว่า งบประมาณถูกใช้เกือบหมดแล้ว แต่ความจริง การซื้อขายของชาวบ้านแทบจะยังไม่ได้จับออกพื้นที่เลย

ส่วนมาตรการจับปลาหมอข้างดำออกจากแหล่งน้ำธรรมชาติ และซื้อปลาผู้ล่าไปปล่อยอย่างต่อเนื่อง ก็คือการซื้อปลาอื่นไปปล่อยอีก 50 ล้านบาท และการนำไปใช้ประโยชน์อื่น เช่น ปุ๋ย หรือ ปลาป่น ก็มีเอกชนดำเนินการอยู่แล้ว จึงอยากจะถามว่า ได้มีการนับรวมส่วนนี้เข้าไปด้วยหรือไม่

สำหรับการวิจัย ก็มีการของบประมาณไปกว่า 100 ล้านบาท ซึ่งเป็นความรับผิดชอบของกรมประมง แต่ยังไม่มีความชัดเจนว่า จะทำไปเพื่ออะไร หรือจะวิจัยไปเพื่ออะไร จะเป็นเรื่องปลาหมัน ก็ไม่น่าใช่

ส่วนงบประมาณการฟื้นฟู 100 กว่าล้านบาทนั้น คือการให้นำปลาท้องถิ่นจำนวน 5,000,000 ตัวไปปล่อยตามแหล่งน้ำธรรมชาติ ซึ่งคาดว่าจะเริ่มต้นในเดือน ม.ค. ปี 68 ผมคิดว่าทั้งไทม์ไลน์ที่ไม่ชัดเจน และงบประมาณที่ไม่ชอบมาพากล สวนทางกับพี่น้องประชาชนที่ได้รับผลกระทบในปัจจุบัน จึงอาจสงสัยได้ว่า จะมีกระบวนการหาประโยชน์จากการแพร่ระบาดของของปลาหมอคางดำ ซึ่งทำให้เรื่องนี้ไม่สามารถแก้ไขปัญหาได้ แล้วในอีก 5 ปี 10 ปีข้างหน้า ก็จะเห็น สส.มาตามเรื่องนี้กันอีกรอบหนึ่ง 

ณัฐชา ชี้ให้เห็นว่า สิ่งที่ทำนี้ไม่สอดคล้องกับปัญหา โดยยกตัวอย่าง โครงการที่กรมประมงทำงานร่วมกับบริษัทเอกชน ในการปล่อยปลาเวลา 09.00 น. แต่มีการจับปลาในเวลา 09.45 น. ซึ่งระยะห่างระหว่างสองจุดนั้นไม่ได้ไกลกัน

มีการทำอย่างนี้ทุกวัน ปล่อยแล้วจับ ไม่มีใครกล้าประกาศว่า ปลาที่จับได้เป็นปลาที่ปล่อยไปหรือไม่ เพราะเป็นความรับผิดชอบขององค์กรท่านเอง ซึ่งผมก็คิดว่า เขาอาจจะไม่มีความเชี่ยวชาญ หรือไม่ชำนาญการเฉพาะกิจ จึงไม่สามารถแก้ไขปัญหานี้ได้

ณัฐชา ย้ำว่า ระยะเวลาผ่านไปขนาดนี้ และการที่คณะอนุฯ ได้เสนอแนวทางแก้ปัญหาไปแล้ว แต่รัฐบาลกลับปล่อยมาได้ขนาดนี้ ทำให้ต้องคิดว่า นี่คือความตั้งใจให้สถานการณ์ซับซ้อน งบประมาณเป็นหมัน เพื่อให้ต่อเนื่องไปในปี 68 ใช้ความทุกข์ความเดือดร้อนของประชาชน และปัญหาสิ่งแวดล้อมนี้ เป็นที่มาของการใช้งบประมาณ และได้รับผลประโยชน์จากการใช้งบประมาณเองหรือไม่

ส่วนการที่บอกว่า จะประกาศเป็นเขตภัยพิบัติ ก็ยังไม่ได้รับการดูแลช่วยเหลือ ส่วนการช่วยเหลือเยียวยาเกษตรกร วันนี้ก็ยังเงียบสงบ วันนี้มีแต่การประกาศว่า “ได้งบฯ แล้ว” แต่มติ ครม.บรรทัดสุดท้าย ระบุว่า เป็นการใช้งบประมาณของกรมประมง ซึ่งหมายความว่า 450 ล้านบาทนี้ ไม่ใช่ ‘งบกลาง’ ขอถามว่าจะแก้ไขปัญหาได้หรือไม่ เพราะงบฯ กรมประมงเองมีน้อย แต่กลับไปใช้งบฯ นี้ ไม่ใช้ ‘งบกลาง’

อย่ามัวแต่วุ่นวายกับการกรอกประวัติรัฐมนตรี ช่วยมากรอกข้อมูลให้ชาวบ้านที่ต้องได้รับการช่วยเหลือด้วย

สำหรับความคืบหน้าในการฟ้องร้อง ขณะนี้มีการดำเนินการเตรียมคำฟ้องทั้งเอกชน และหน่วยงานภาครัฐ ทั้งสองหน่วยงาน ซึ่งทางสภาทนายความเอง ก็ได้มีบอกต่อที่ประชุมว่า มีผู้ร่วมลงชื่อแล้วทั้งหมด 300 คน และยังจะมีเพิ่มเติมอีก ซึ่งจะมีการฟ้องในวันที่ 5 ก.ย.นี้ แต่ในรายละเอียด ขอให้ดำเนินการเรียบร้อยก่อน แล้วจึงแจ้งอีกครั้ง

ส่วนสถานการณ์น้ำท่วม จะส่งผลกระทบกับการแพร่ระบาดหรือไม่นั้น ณัฐชา มองว่า สถานการณ์ขณะนี้ เรียกว่าวิกฤติขั้นรุนแรงกว่าหลายเท่าที่ผ่านมา ดังนั้น น้ำท่วมอาจทำให้การเดินทางของปลาหมอคางดำชุดนี้ไปได้ไกลมากขึ้น คิดว่าหลังสถานการณ์น้ำท่วมจะเห็นพื้นที่ที่ไม่ติดแนวชายฝั่งได้รับผลกระทบด้วย

## Credit
- กองบรรณาธิการ SPACEBAR


========================================

# น้อยใจ! ‘เสรีพิศุทธ์’ ประกาศนำ ‘เสรีรวมไทย’ ถอนตัวร่วม ‘รัฐบาลเพื่อไทย’ ลั่นต้องรบกันท่าเดียว 

**ID:** 19170
**Slug:** sereepisuth-thai-liberal-party-withdraw-from-government-participation
**Published At:** 2024-08-29 15:22:16
**Locale:** th
**Excerpt:** ‘เสรีพิศุทธ์’ ประกาศนำ ‘เสรีรวมไทย’ ถอนตัวร่วม ‘รัฐบาลเพื่อไทย’ พลิกเป็น ‘ฝ่ายค้าน’ รับน้อยใจ ‘ทักษิณ’ รับปากตอบแทนบุญคุณเป็นพันครั้ง แต่ลืมทุกที
**Category:** การเมือง, politics
**Tags:** 

## Highlights
- ‘เสรีพิศุทธ์’ ประกาศนำ ‘เสรีรวมไทย’ ถอนตัวร่วม ‘รัฐบาลเพื่อไทย’ พลิกเป็น ‘ฝ่ายค้าน’ 
- น้อยใจ ‘ทักษิณ’ บอกรับปากตอบแทนบุญคุณเป็นพันครั้ง แต่ลืมทุกที 
- แฉแชทไลน์นัดเคลียร์คดี ‘เศรษฐา’ ยันเดินทางไปพบที่ชั้น 14 รพ.ตำรวจ 2 ครั้ง
- พร้อมให้ข้อมูล ‘ป.ป.ช.’ เอาผิดกระบวนการอุ้ม ‘นายใหญ่’ แถมอุบไม้เด็ด เตรียมเปิดข้อมูลเป็นสเต็ป
- โวลั่นมาขนาดนี้ ‘รบกันท่าเดียว’ ไม่กลับลำ พร้อมฟันธง ‘รัฐบาลอิ๊งค์’ อายุสั้นกว่า ‘เศรษฐา’

## Content

หลังมีข่าวออกมาไม่กี่วันก่อน ในที่สุด **พล.ต.อ.เสรีพิศุทธ์ เตมียเวส** อดีต สส.บัญชีรายชื่อ และหัวหน้าพรรคเสรีรวมไทย ก็**แถลงจุดยืนพรรคเสรีรวมไทย ขอถอนตัวจากการร่วมรัฐบาลกับ ‘พรรคเพื่อไทย’**

พล.ต.อ.เสรีพิศุทธิ์ ระบุว่า พรรคเสรีรวมไทยทำหน้าที่พรรคร่วมรัฐบาลเรียบร้อยแล้ว แม้ยังต้องการทำงานให้ประเทศ แต่เมื่อไม่มีโอกาสก็ขอไปทำงานด้านอื่นก็ได้ ที่ผ่านมา **เศรษฐา ทวีสิน** ตั้ง **‘นักโทษ’** มาเป็นรัฐมนตรี แต่ปัจจุบัน **‘นักโทษ’** มาตั้งรัฐมนตรีเอง จะอยู่ร่วมกันต่อไปได้อย่างไร จึงได้ประชุมคณะกรรมการบริหารพรรค เมื่อวันที่ 27 ส.ค. และมีมติ 7 เสียงต่อ 4 เสียง ให้ถอนตัวจากการร่วมรัฐบาล

ได้แจ้ง แพทองธาร ชินวัตร นายกฯ และหัวหน้าพรรคเพื่อไทย ผ่าน สรวงศ์ เทียนทอง สส.สระแก้ว ในฐานะเลขาธิการพรรคเพื่อไทย ว่าขอถอนตัว และจะเป็นอิสระต้องทำหน้าที่ฝ่ายค้าน ตั้งแต่บัดนี้เป็นต้นไป เพื่อให้พรรคได้สร้างผลงานและปฏิบัติงานตามอุดมการณ์แนวนโยบายของพรรคอย่างเต็มที่และรักษาประโยชน์ประชาชนประเทศชาติ ทั้งนี้ การอยู่ร่วมรัฐบาลต่อ โดยมารยาทจะไม่สามารถวิจารณ์นโยบายของรัฐบาลได้ จะอึดอัด ทำอะไรต้องยอมให้เขาเหยียบตลอดเวลา

ส่วนเหตุผลที่ถอนตัว เป็นเพราะอาการน้อยใจหรือไม่นั้น พล.ต.อ.เสรีพิศุทธ์ ตอบว่า _“ผมโกหกใครไม่เป็น **ผมน้อยใจ** เห็นว่า**วันที่ไปประชุมพรรคเพื่อไทยเสนอชื่อคุณอุ๊งอิ๊งค์เป็นนายกฯ พูดแดกดันว่าพรรคเสรีรวมไทย รับใช้เพื่อไทยมาทั้งชีวิตแล้ว** เผื่อมีโอกาสร่วมงานกับรัฐบาลบ้าง เพราะมีปัญหา เช่น เรื่องตำรวจ ที่รองนายกฯ และรักษาการนายกรัฐมนตรี บอกจะขอดูแลงานตำรวจเอง แบบนี้จะมีปัญหา ทั้งที่ผมเคยเป็น ผบ.ตร. มาก่อน เพราะการดูแลตำรวจไม่ใช่แค่การแต่งตั้งผู้บัญชาการตำรวจให้เป็นคนของตนเองเท่านั้น แต่ตำรวจต้องมีการปฏิรูปการทำงาน การบริหารจัดการ **พรรคเพื่อไทยไม่เคยคิดทำงานให้ตำรวจเลย คิดแต่จะคุมการแต่งตั้ง ผบ.ตร. ทำให้ประชาชนขาดศรัทธาตำรวจ**”_

พล.ต.อ.เสรีพิศุทธ์ เล่าด้วยว่า **สมัยที่เป็นผู้บัญชาการตำรวจแห่งชาติ (ผบ.ตร.) มีความสนิทกับ ทักษิณ ชินวัตร อดีตนายกฯ และครอบครัว** มีนักการเมือง ทั้ง ทักษิณ, คุณหญิงพจมาน ดามาพงศ์ มาขอเรื่องการแต่งตั้งผู้กำกับการ ตนเองก็ให้ รวมถึง ชวน หลีกภัย, อภิสิทธิ์ เวชชาชีวะ, สุวัจน์ ลิปตพัลลภ, สุเทพ เทือกสุบรรณ มาขอตำแหน่ง ‘ผู้การ’ ก็ให้หมด แต่**ไม่เคยได้รับการตอบแทนจากคนเหล่านี้** ยกเว้น สุเทพ ที่ตอบแทนการแต่งตั้งตำรวจ

ช่วงที่ ทักษิณ อยู่ต่างประเทศ 17 ปี ผมเคยไปเยี่ยม 5 ครั้ง ช่วงหลังการเลือกตั้งปี 2562 ที่ผมได้เป็นประธาน กมธ.ป.ป.ช. สภาผู้แทนราษฎร ตอนนั้นพรรคเพื่อไทยมีอะไร ขอผมหมด เช่น มนพร เจริญศรี รมช.คมนาคม เมื่อครั้งเป็น สส.นครพนม พรรคเพื่อไทย ขอให้ช่วยเอา ศุภชัย โพธิ์สุ จากพรรคภูมิใจไทย ออกไปให้หน่อย เพราะเป็นคู่แข่งในเขตเลือกตั้ง ซึ่งผมช่วยโดยไม่ได้กลั่นแกล้ง เพราะ ศุภชัย ครอบครอบที่ดินทั้งที่ไม่มีสิทธิ 1,000 ไร่ จนถูกตัดสิทธิทางการเมือง 

พล.ต.อ.เสรีพิศุทธ์ ยังอ้างถึงกรณีที่ ประเสริฐ จันทรรวงทอง ขอให้ช่วยจัดการ วิรัช รัตนเศรษฐ จากพรรคพลังประชารัฐ ซึ่งกว้างขวางใน จ.นครราชสีมา ก็จัดการให้ ทำให้พรรคเพื่อไทย ได้ สส.อีกหลายคน แต่เป็นการตรวจสอบอย่างตรงไปตรงมา ไม่เคยทำผิดให้เป็นถูก ทำให้พรรคเพื่อไทย ได้ สส.เพิ่มขึ้น

ดังนั้น ผมช่วย สส.ของพรรคเพื่อไทย มาตลอด และรัฐมนตรีอีกหลายคน เมื่อเลือกตั้งเสร็จ ผมมีเสียงเดียว เอาไปเทียบกับพรรคหนึ่งเสียงได้อย่างไร เพราะรู้จักมา 51 ปี เมื่อเขาไม่รู้จักกันแบบนี้ จะให้ผมรู้จักหรือ ถอนตัวดีกว่า

เมื่อถามว่า ทักษิณ รับปากจะให้ตำแหน่งหรือไม่? พล.ต.อ.เสรีพิศุทธ์ กล่าวว่า _“**พูดกับผมไม่รู้กี่ครั้งต่อกี่ครั้ง ว่าเป็นหนี้บุญคุณผม** ขอให้ไปคิดดู คนที่เป็นนักเรียนนายร้อยตำรวจ จะมีรุ่นพี่ที่ดูแล, **ทักษิณ ตั้งเป็นผู้การ ผู้บัญชาการทั้งหมด แต่ไม่ตั้งผมเลย** **พูดตลอดเวลาเป็นหนี้ผมเป็นพันครั้งต้องชดใช้ แต่พูดแล้วก็เฉย** **แม้กระทั่งตอนผมไปเยี่ยมที่โรงพยาบาลตำรวจ ก็พูดว่าต้องตอบแทน แต่ก็เฉย** **ไม่เป็นไร เพราะการจัดตั้งรัฐบาลเป็นเรื่องของ แพทองธาร จะเอา สส. หรือไม่เอา สส. ก็ได้ เป็นอำนาจนายกฯ แต่ลืมผมทุกที** ไม่รู้ว่าคิดอย่างไร อาจคิดว่าพรรคเสียงเดียว ไปเปรียบเทียบกับพรรคอื่น ๆ ได้อย่างไร เพราะเข้ามาหวังประโยชน์ แต่ผมต้องการเข้ามาทำงาน หลังจากเกิดปัญหาขัดแย้งระหว่างผมกับ ทักษิณ, ทักษิณ ก็ไม่โทรมาหา พรรคเพื่อไทยก็ไม่ได้ว่าอะไร”_

ขอยืนยันว่า ผมเคยไปเยี่ยม ทักษิณ 2 ครั้ง ที่ชั้น 14 โรงพยาบาลตำรวจ คือ ช่วงเดือน พ.ย. 2566 และเดือน ก.พ. 2567 และมีหลักฐานยืนยันเป็นข้อความสนทนาในแชทไลน์ การพูดคุยระหว่างตัวแทนของ ทักษิณ กับผม เพื่อนัดวันเวลาที่จะให้ผมเข้าไปพบ ทักษิณ ที่โรงพยาบาลตำรวจ ครั้งแรกนัดพบกันเดือน พ.ย. 2566 ครั้งที่สอง ตัวแทนของ ทักษิณ ได้ส่งแบบฟอร์มการขอให้ถอนคำฟ้องที่ผมฟ้อง เศรษฐา ทวีสิน ต่อ ป.ป.ช.มาให้ผมลงนาม พร้อมกับนัดเวลาอีกครั้งในวันที่ 4 ก.พ. 2567 เวลา 10.00 น. ยืนยันว่ามีหลักฐานการไปพบ ทักษิณ จริง ๆ ส่วนตัวแทน ทักษิณ ที่เจรจาทางแชทเป็นใคร? ยังไม่ขอเปิดเผย รวมถึงอาการของ ทักษิณ ระหว่างที่ไปเยี่ยมที่ชั้น 14 มีอาการเป็นอย่างไร? ยังไม่ขอพูด ขอชี้แจงเป็นสเต็ป ๆ ยังไม่อยากปล่อยข้อมูลทั้งหมดว่าคุยอะไรกันบ้าง ขณะนี้ผมหันหลังให้ ทักษิณ ถือว่าหมดเวลาแล้ว

ส่วนที่บอกว่า ตนเองจะไปจับมือกับพรรคพลังประชารัฐ เป็นฝ่ายค้าน นั้นเป็นไปไม่ได้ เพราะไม่เอาคณะปฏิวัติ ส่วนจะรอสายตรงจาก ทักษิณ ติดต่อมาหรือไม่นั้น _“ไม่มี”_

เขาทำลายพรรคพลังประชารัฐ พรรคประชาธิปัตย์ อย่างเก่งก็ทำให้เสรีรวมไทยสูญพันธุ์ แต่เราก็มีแค่หนึ่งเสียง การออกมาแถลงข่าววันนี้ ไม่ได้ต้องการสร้างมูลค่าให้ตัวเอง ที่ผ่านมา สมัยตั้งรัฐบาล พล.อ.ประยุทธ์ จันทร์โอชา มีการเสนอเงิน 300 ล้านบาท และให้ตำแหน่งรองนายกฯ ฝ่ายความมั่นคง แต่ผมไม่เอา 

เมื่อถามว่า ถ้าตอนนี้มีการต่อรองให้เก้าอี้รองนายกฯ ฝ่ายความมั่นคง จะเอาหรือไม่ พล.ต.อ.เสรีพิศุทธ์ กล่าวว่า _“**ไปก็โง่สิ เดินมาขนาดนี้ มันก็รบกันท่าเดียว แน่นอนว่าขอตัดสัมพันธ์ ทักษิณ คบมา 51 ปีแล้ว ทำได้แค่นี้ จะคบต่อไปทำไม** หลังจากนี้ให้รอดู ป.ป.ช.จะเชิญผมไปให้ข้อมูลหรือไม่ **ขอบอกเลยว่าจะต้องติดคุกกันทั้งหมด ตั้งแต่ พ.ต.อ.ทวี สอดส่อง รมว.ยุติธรรม, อธิบดีกรมราชทัณฑ์, ผบ.เรือนจำ และแพทย์ใหญ่โรงพยาบาลตำรวจ**”_

ส่วนจะมี **‘ภาค 2’** ให้ติดตามใช่หรือไม่นั้น พล.ต.อ.เสรีพิศุทธ์ กล่าวว่า _“**ขอให้คอยดู** เดี๋ยวนักข่าวไม่มีงานทำ”_

เมื่อถามไปถึง **แพทองธาร ชินวัตร** นายกฯ เป็น **‘ร่างทรง ทักษิณ’** หรือไม่? พล.ต.อ.เสรีพิศุทธ์ กล่าวว่า **สื่อฯ ก็รู้ ไม่เห็นต้องถาม** ส่วนการกระทำของ ทักษิณ จะเข้าข่ายครอบงำพรรคเพื่อไทยหรือไม่ สื่อฯ ก็รู้เช่นกัน ขณะนี้ ทักษิณ ไม่ใช่หัวหน้าพรรคเพื่อไทย ไม่สามารถเป็นสมาชิกพรรคเพื่อไทยได้

เมื่อไม่ใช่สมาชิกพรรค จะไปแสดงตัวเชิญทุกพรรคร่วมรัฐบาลมาที่บ้านจันทร์ส่องหล้า เมื่อคืนวันที่ 14 ส.ค.ที่ผ่านมา เพื่อขอให้สนับสนุน แพทองธาร เป็นนายกฯ ไม่ได้ ถือว่าครอบงำพรรค

เมื่อถามถึงมุมมองต่ออนาคตของพรรคเพื่อไทย และ แพทองธาร อย่างไร? พล.ต.อ.เสรีพิศุทธ์ ตอบว่า _**“อยู่ได้ไม่ถึงปี สั้นกว่า เศรษฐา จะตายด้วยเรื่องของ ทักษิณ เอง รวมถึงเรื่องคดีของ แพทองธาร ด้วย แต่เราคงไม่ถึงขั้นไปยื่นร้อง แพทองธาร”**_

เมื่อถามถึงการประเมินว่า พล.อ.ประวิตร วงษ์สุวรรณ หัวหน้าพรรคพลังประชารัฐ จะเดินเกมแก้แค้น ทักษิณ อย่างไร? พล.ต.อ.เสรีพิศุทธ์ ตอบว่า ต้องแก้แค้นเต็มที่ แต่ พล.อ.ประวิตร คงสู้ไม่ได้ ส่วนพรรคประชาธิปัตย์ เป็นพรรคตระบัดสัตย์ หลังเลือกตั้งปี 62 ก็ตระบัดสัตย์ไปร่วมรัฐบาล พล.อ.ประยุทธ์ ทำให้มี สส.ลดลงจาก 52 คน เหลือ 25 คนในปัจจุบัน

เฉลิมชัย ศรีอ่อน หัวหน้าพรรคประชาธิปัตย์ เคยบอกว่า ถ้าพรรคแพ้การเลือกตั้งปี 66 จะเลิกเล่นการเมืองตลอดชีวิต แต่ก็ไม่เลิก ตระบัดสัตย์หรือไม่ ทั้งที่พูดต่อที่สาธารณะ ถามว่าผิดจริยธรรมหรือไม่ ผมมองว่าผิด แต่ศาลรัฐธรรมนูญจะต้องเป็นผู้ตัดสิน ดูแล้ว พล.อ.ประยุทธ์ ยังมีสัจจะดีกว่านักการเมือง

ส่วนบทบาทของพรรคเสรีรวมไทย ต่อจากนี้ พล.ต.อ.เสรีพิศุทธ์ ระบุว่า **จะทำหน้าที่ฝ่ายค้าน** สิ่งไหนที่รัฐบาลทำดี ก็ไม่คัดค้น ถ้าทำไม่ดี ก็ค้าน และจะดำเนินการฟื้นฟูพรรคในการเลือกตั้งต่อไป **ถ้าพรรคเพื่อไทยมาเชิญให้ร่วมรัฐบาล ก็ไม่เข้าร่วมแล้ว**

เมื่อถามว่า **ราคาที่พรรคประชาธิปัตย์ ต้องจ่ายในการเข้าร่วมรัฐบาล**ครั้งนี้คืออะไร พล.ต.อ.เสรีพิศุทธ์ กล่าวว่า _**“ก็จบแล้ว ใน กทม.ก็จบแล้ว”**_

## Credit
- กองบรรณาธิการ SPACEBAR


========================================

# ผลสำรวจชี้ 3 ชาติอาเซียนรวมถึงไทยมีความพร้อมรับมือภัยพิบัติสูงสุดในโลก 

**ID:** 19169
**Slug:** philippines-vietnam-thailand-cambodia-top-global-disaster-readiness-poll
**Published At:** 2024-08-29 15:20:25
**Locale:** th
**Excerpt:** ผลสำรวจใหม่ชี้ 4 ประเทศอาเซียน : ฟิลิปปินส์, เวียดนาม, ไทย, และกัมพูชา มีความพร้อมรับมือภัยพิบัติสูงสุดในโลก เพราะเจอบ่อยเลยรู้วิธีรับมือ 
**Category:** ต่างประเทศ, world, ภัยพิบัติ, disaster
**Tags:** 

## Highlights
- ผลสำรวจใหม่ของบริษัทด้านการวิเคราห์ ‘Gallup’ พบว่า 4 ประเทศที่มีแผนรับมือภัยพิบัติสูงที่สุดในโลก ได้แก่ ฟิลิปปินส์, เวียดนาม, ไทย, และกัมพูชา  
- เบเนดิกต์ วิเกอร์ส ที่ปรึกษาการวิจัยของ Gallup เผยว่า “ชาวเอเชียตะวันออกเฉียงใต้จำนวนมากรู้สึกว่าสามารถควบคุมธรรมชาติได้ในระดับหนึ่ง โดยอาศัยปัจจัยหลายประการ ได้แก่ การเผชิญกับภัยพิบัติในภูมิภาคบ่อยครั้ง...” 

## Content

**ผลสำรวจใหม่ของบริษัทด้านการวิเคราห์ ‘Gallup’ พบว่า ประเทศต่างๆ ในเอเชียตะวันออกเฉียงใต้มีความพร้อมในการรับมือกับภัยพิบัติสูงที่สุดในโลก โดยประเทศยากจนอื่นๆ ที่ได้รับผลกระทบจากการเปลี่ยนแปลงสภาพภูมิอากาศเหมือนกันสามารถนำไปเป็นตัวอย่างทำตามได้** 

รายงานของ Gallup ระบุว่า **4 ประเทศที่มีแผนรับมือภัยพิบัติสูงที่สุดในโลก ได้แก่ ฟิลิปปินส์, เวียดนาม, ไทย, และกัมพูชา** โดยปกติแล้ว ประเทศร่ำรวยมักมีประสิทธิภาพด้านการวางแผนและหน่วยงานดีกว่า **แต่ผลการวิจัยใหม่บ่งชี้ว่าแม้แต่ประเทศที่มีทรัพยากรน้อยกว่าก็สามารถใช้ระบบเตือนภัยล่วงหน้าได้อย่างมีประสิทธิภาพ และช่วยให้ครัวเรือนสามารถเตรียมพร้อมรับมือภัยพิบัติได้** 

ผลสำรวจแสดงให้เห็นว่าผู้ใหญ่ 70% ทั่วโลกที่เคยประสบภัยธรรมชาติเมื่อไม่นานนี้เคยได้รับการแจ้งเตือนแล้ว อย่างไรก็ตาม จากข้อมูลในปี 2023 ขององค์กรสำรวจความเสี่ยงทั่วโลก ‘Lloyd's Register’ กลับพบว่า **ภูมิภาคเอเชียตะวันออกเฉียงใต้ได้คะแนนในการรับมือเหตุภัยพิบัติฉุกเฉินสูงมาก โดยสูงกว่าค่าเฉลี่ยทั่วโลกที่ 38% :**

*   ฟิลิปปินส์ 92%
*   กัมพูชา 81%
*   เวียดนาม 83%
*   และไทย 67%

เบเนดิกต์ วิเกอร์ส ที่ปรึกษาการวิจัยของ Gallup เผยกับสำนักข่าว Nikkei Asia ว่า “ชาวเอเชียตะวันออกเฉียงใต้จำนวนมากรู้สึกว่าสามารถควบคุมธรรมชาติได้ในระดับหนึ่ง โดยอาศัยปัจจัยหลายประการ สิ่งเหล่านี้ได้แก่ : 

*   การเผชิญกับภัยพิบัติในภูมิภาคบ่อยครั้ง 
*   ความสามารถในการฟื้นตัวเมื่อเผชิญกับภัยพิบัติทุกประเภท (ไม่เพียงแค่ภัยพิบัติที่เกี่ยวข้องกับภัยธรรมชาติเท่านั้น) 
*   และการลงทุนในการจัดการความเสี่ยงจากภัยพิบัติ”

เนื่องจากการเปลี่ยนแปลงของสภาพอากาศส่งผลให้สภาพอากาศแปรปรวนรุนแรงทั่วโลก ประกอบกับประเทศในเอเชียตะวันออกเฉียงใต้หลายประเทศมีสภาพอากาศแบบร้อนชื้น ทั้งนี้พบว่า ประเทศที่มีหลายเกาะมีความเสี่ยงสูงต่อภัยพิบัติทางธรณีแปรสัณฐานและอุตุนิยมวิทยา และได้รับผลกระทบมากที่สุดนั่นก็คือ **‘ฟิลิปปินส์’** ซึ่งได้รับผลกระทบจากพายุไต้ฝุ่นราย (Typhoon Rai) ในปี 2021 นับเป็นหนึ่งในพายุไต้ฝุ่นที่รุนแรงที่สุดในรอบหลายทศวรรษ 

นักวิจัยเน้นย้ำว่าขั้นตอนต่างๆ เช่น การจัดทำแผนปฏิบัติการช่วยให้ผู้คนมีอำนาจตัดสินใจ ทั้งในฐานะปัจเจกบุคคลและในฐานะสังคม ซึ่งทำให้พวกเขารู้สึกปลอดภัยมากขึ้น รวมทั้งสามารถรับมือและเอาชีวิตรอดจากภัยพิบัติได้ดีขึ้น 

ในอนาคตอันใกล้นี้ อันตรายจากการเปลี่ยนแปลงสภาพภูมิอากาศ ตั้งแต่พายุรุนแรงและน้ำท่วม ไปจนถึงไฟป่าและภัยแล้ง จะทำให้ประเทศต่างๆ ตระหนักถึงความสำคัญกับการเตรียมความพร้อมให้พลเมืองมากขึ้นสำหรับสถานการณ์เลวร้ายที่สุด 

Photo by Madaree TOHLALA / AFP

## Credit
- กองบรรณาธิการ SPACEBAR


========================================

# กลับมาเถอะพี่เสรี! บอกแก่แล้วอย่าน้อยใจ เย้ย ‘ไพบูลย์’ ฝึกเป็นฝ่ายค้าน

**ID:** 19167
**Slug:** adisorn-piengkes-29-aug-24
**Published At:** 2024-08-29 14:15:35
**Locale:** th
**Excerpt:** กลับมาเถอะพี่เสรี! ‘อดิสร’ ง้อ ‘เสรีพิศุทธิ์’ บอกแก่แล้วอย่าน้อยใจ ไม่กี่ปีก็ไปแล้ว เดี๋ยวจะได้รับถึงพรรค หัวเราะใส่ ‘ไพบูลย์’ ฝึกเป็นฝ่ายค้าน เตือนระวังร้องเท็จ ปมเตือน ‘อิ๊งค์’ ส่อผิดจริยธรรม หลุดนายกฯ ซ้ำรอยเศรษฐา ฝากถึง ‘ลุงป้อม’ มาประชุมสภาฯหน่อย   

**Category:** การเมือง, politics, การเมืองระดับชาติ, national
**Tags:** 

## Highlights
- กลับมาเถอะพี่เสรี! ‘อดิสร’ ง้อ ‘เสรีพิศุทธิ์’ บอกแก่แล้วอย่าน้อยใจ ไม่กี่ปีก็ไปแล้ว เดี๋ยวจะได้รับถึงพรรค 
- หัวเราะใส่ ‘ไพบูลย์’ ฝึกเป็นฝ่ายค้าน เตือนระวังร้องเท็จ ปมเตือน ‘อิ๊งค์’ ส่อผิดจริยธรรม หลุดนายกฯ ซ้ำรอยเศรษฐา 
- ฝากถึง ‘ลุงป้อม’ มาประชุมสภาฯหน่อย   


## Content

วันนี้ (29 ส.ค.) เป็นอีกหนึ่งวันที่เต็มไปด้วยการเคลื่อนไหวทางการเมือง โดยระหว่างที่ **พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย** แถลงข่าวที่พรรค ถึงสาเหตุที่ถอนตัวจากการร่วมรัฐบาลกับพรรคเพื่อไทย 

**อดิศร เพียงเกษ สส.บัญชีรายชื่อ พรรคเพื่อไทย** ที่วันนี้ ได้เดินทางมาร่วมประชุม ที่รัฐสภา ได้ลงมาให้สัมภาษณ์กับสื่อ ในระหว่างที่ พล.ต.อ.เสรีพิศุทธ์ ยังแถลงข่าวไม่จบ ว่า มีคนบอกท่านออกมาแถลงข่าว **สงสัยว่าน้อยใจเพราะเหตุใด การจัดตั้ง ครม. ก็ยังไม่สำเร็จ** มีคนมาบอกว่าท่านไม่ได้เป็นรองนายกฯ ดูแลยาเสพติดหรือไม่ เรื่องนี้ผมยังไม่เชื่อเพราะโผ ครม.ยังไม่ปรากฏชัด **ไปทบทวนนะครับ** **อาจพูดแรงไป พูดถึงคำว่านักโทษด้วย อายุมากแล้วอย่าน้อยใจ** 

อดิศร ยังบอกว่าเขาไม่ได้ขออนุญาตใครก่อนลงมาแถลง แต่**อยากให้ตัดสินใจใหม่ กลับมาเถอะครับพี่เสรี เดี๋ยวจะได้รับถึงพรรคเอง อย่าน้อยใจ** ส่วนเหตุผลที่ถอนตัวนั้น อดิศรบอกว่าไม่รู้เหมือนกัน **อยากเป็นรองนายกฯ หรือเปล่า แต่จะเป็นได้อย่างไรมีเสียงเดียว** 

เมื่อถามว่า  พล.ต.อ.เสรีพิศุทธ์ กล่าวถึงขนาดนักโทษตั้งนายกฯ อดิศร ระบุ **วันตั้งนายกฯ ท่านก็ไปร่วมอยู่ ไม่กี่วันกลายเป็นแบบนี้แล้ว** **มันจะเสียสัตย์ เสียเกียรติภูมิ** 

เมื่อถามว่ากังวลหรือไม่ที่ พล.ต.อ.เสรีพิศุทธ์ บอกว่าจะเอาความลับมาเปิดเผย  อดิศร เชื่อว่า ไม่มีความลับ  เป็นเรื่องของราชทัณฑ์ และส่วนตัวกังวลว่าอายุมากแล้ว **เราก็ 70 ปีด้วยกันแล้ว** **อย่าใจน้อย อยู่อีกไม่กี่ปีก็ไปแล้ว** 

ส่วนประเด็นที่ **ไพบูลย์ นิติตะวัน รองหัวหน้าพรรคพลังประชารัฐ** ออกมาแสดงความห่วงใย **แพรทองธาร ชินวัตร** เรื่องความสุจริตและจริยธรรมในการตั้ง ครม. ที่อาจทำให้พ้นนายกรัฐมนตรี ซ้ำรอย เศรษฐา ทวีสิน อดิศร หัวเราะ พร้อมบอกว่า **ขอบคุณไพบูลย์สงสัยจะฝึกงานเป็นฝ่ายค้าน** ลองไปเจรจากับพรรคประชาชนดูว่าเขาให้เป็นฝ่ายค้านด้วยหรือไม่ ย้ำว่าการจะไปร้องเรียน เป็นการ้องแบบลูกทุ่ง ลูกกรุง นึกอะไรได้ก็ไปร้อง ระวังร้องเท็จก็แล้วกัน อยากให้ยุติ เพราะรัฐบาลพักไป 2-3 เดือนก็เสียเวลา **เหลืออีกเพียง  3 ปี ทำหน้าที่ฝ่ายค้านให้เข้มแข็ง มาประชุมสภาฯหน่อย ท่านหัวหน้าพรรคพปชร.**

## Credit
- กองบรรณาธิการ SPACEBAR


========================================

# ‘หมอวรงค์’ ลั่นเราเดินบนเส้นทางเดียวกัน! เชื่อ ‘บิ๊กป้อม’ ปิดสวิตช์ ‘พท.’ ได้ 

**ID:** 19166
**Slug:** thai-pakdee-29-aug-24
**Published At:** 2024-08-29 13:37:13
**Locale:** th
**Excerpt:** ‘หมอวรงค์’ เชื่อ ‘บิ๊กป้อม’ ปิดสวิตช์ ‘พท.’ ได้ บอกเราเดินบนเส้นทางเดียวกัน หลังแยกทางเพื่อไทย เรียกร้อง ‘พปชร.-รทสช.’ ถอนตัวร่วม ‘ครม.อิ๊งค์’ ยันไม่มีปัญหาสู้คดีทักษิณฟ้องหมิ่น 

**Category:** การเมือง, politics, การเมืองระดับชาติ, national
**Tags:** 

## Highlights
- ‘หมอวรงค์’ เชื่อ ‘บิ๊กป้อม’ ปิดสวิตช์ ‘พท.’ ได้ บอกเราเดินบนเส้นทางเดียวกัน หลังแยกทางเพื่อไทย 
- เรียกร้อง ‘พปชร.-รทสช.’ ถอนตัวร่วม ‘ครม.อิ๊งค์’

-  ยันไม่มีปัญหาสู้คดีทักษิณฟ้องหมิ่น 

## Content

อีกหนึ่งความเคลื่อนไหวของบุคคลที่ออกมาวิจารณ์ เรื่องการจับมือร่วมกันระหว่าง **พรรคเพื่อไทย** และ **พรรคประชาธิปัตย์** คือ **นพ.วรงค์ เดชกิจวิกรม ประธานพรรคไทยภักดี** ที่วันนี้ (29 ส.ค.) ได้สวมเสื้อยืดสีดำสกีนข้อความ ‘กูไม่กลัวมึง’ ขึ้นเวทีกู้บ้านกู้เมืองออนไลน์ ปราศรัยถึงกรณีที่ **ทักษิณ ชินวัตร** ฟ้องคดีหมิ่นประมาท กรณีถุงขนม 2,000 ล้านบาทว่า ได้รับหมายศาลเรียบร้อยแล้วเมื่อ 2 สัปดาห์ที่ผ่านมา เมื่ออ่านดูแล้วไม่มีอะไรกังวลใจ เชื่อว่าจัดการได้ คนที่ถูกศาลพิพากษาจำคุกหลายคดีมาบอกว่า ตัวเองเสียหาย ในทางตรงกันข้าม ผมต่างหากที่เสียหาย เพราะปกป้องชาติ ดังนั้นขอยืนยันว่า จากนี้ไปไม่ว่า คนเหล่านี้จะทำอะไร ขอยืนยันว่าไม่กลัว

ส่วนการจัดตั้ง ครม.ครั้งนี้ นพ.วรงค์ มองว่า ค่อนข้างวุ่นวายผิดจากที่ผ่านมา ซึ่งก่อนการตั้งรัฐบาลจะต้องหาบทสรุปเรื่องโควตา ครม.ให้เรียบร้อย จึงจะโหวตเลือกนายกรัฐมนตรี แต่คราวนี้พรรคร่วมรัฐบาลรีบร้อนเพราะอาจกลัวตกขบวน ประกอบกับเงื่อนไขเรื่องมาตรฐานจริยธรรม จึงทำให้ทำอะไรได้ไม่เต็มที่ 

แต่**สาเหตุหลักน่าจะมาจากพรรคแกนนำไม่จริงใจกับพรรคร่วมรัฐบาล จึงทำให้พรรคร่วมรัฐบาลแตกแยกกันภายในแต่ละพรรคการเมือง** ซึ่งนักการเมืองที่ทำลายพรรคการเมืองอื่นด้วยวิธีการแยบยล สุดท้ายจะได้รับผลย้อนกลับมาที่ตัวเองไม่ว่าจะเป็น **แพทองธาร ชินวัตร ที่ต้องเจอวิบากกรรมเรื่องหุ้นอัลไพน์ ปัญหาขัดคุณสมบัตินายกรัฐมนตรีเนื่องการเป็นเจ้าหน้าที่รัฐ** เพราะ แพทองธาร เป็นรองประธานคณะกรรมการยุทธศาสตร์ซอฟต์พาวเวอร์ ส่วนพรรคเพื่อไทยยังต้องเจอปัญหาการครอบงำพรรคการเมือง 

ดังนั้น **ขอเรียกร้องให้พรรคร่วมรัฐบาล โดยเฉพาะพรรคพลังประชารัฐและพรรครวมไทยสร้างชาติ ถอนตัวก่อนจะมีพระบรมราชโองการโปรดเกล้า ครม.** เพราะหากตัดสินใจลงเรือร่วมรัฐบาลแล้ว หากในอนาคตเมื่อพรรคเพื่อไทยสิ้นสภาพประชาชนจะไม่ให้อภัย 

นพ.วรงค์ ยังระบุว่า ความพยายามปิดสวิตช์ 3 ป.ของพรรคเพื่อไทย ต้องชื่นชม **พล.อ.ประวิตร วงศ์สุวรรณ หัวหน้าพรรคพลังประชารัฐ** ที่ตัดสินใจทางการเมืองสมกับเป็นชาติชายทหาร **เชื่อว่าการเดินเกมส์ของพล.อ.ประวิตร จะสามารถหยุดพรรคเพื่อไทยได้** 

ดังนั้นหาก พล.อ.ประวิตร ไม่ร่วมงานกับพรรคเพื่อไทยจริง **ถือว่า พล.อ.ประวิตร เดินเส้นทางเดียวกับพรรคไทยภักดี** 

ขณะที่พรรครวมไทยสร้างชาติ ที่ผ่านมาถือเป็นเพื่อนร่วมอุดมการณ์ หากยังเดินหน้ากับระบอบทักษิณ ต้องถือเป็นศัตรูของพรรคไทยภักดี แต่หากกล้าปลดแอกจากทุนสามานย์ ประชาชนก็พร้อมปรบมือต้อนรับ

นพ.วรงค์ ยังมองว่า ขณะนี้**อย่างน้อยเห็นแสงสว่างแล้ว เพราะ พล.อ.ประวิตร อ่านการเมืองขาด** ว่าพวกนี้จะทำลายพรรค  โดย พล.อ.ประวิตร จะเอาข้อบังคับพรรคเป็นตัวหักล้างในการต่อสู้ และหากยังฝืนมติข้อบังคับ สิ่งเหล่านี้จะย้อนกลับไปหากลุ่มคนที่คิดทำลายพรรคในข้อหาขัดจริยธรรม **ขณะที่พรรครวมไทยสร้างชาติหวังว่าจะตาสว่าง คิดถึงพี่น้อง กปปส.มากขึ้น คิดถึงจุดยืนอุดมการณ์ ความอยู่รอดของชาติบ้านเมืองไม่ใช่ต้องการแค่ตำแหน่งรัฐมนตรี**

## Credit
- กองบรรณาธิการ SPACEBAR


========================================

# ‘พปชร.’ ห่วง ‘แพทองธาร’ ถูกร้องเรื่องจริยธรรม

**ID:** 19165
**Slug:** paiboon-palang-pracharath-party-executive-committee-meeting
**Published At:** 2024-08-29 13:06:04
**Locale:** th
**Excerpt:** โยนหินถามทาง ‘ไพบูลย์’ ลั่นไม่ต้องห่วง ‘พลังประชารัฐ’ บอกสบายๆ เป็นฝ่ายค้าน แนะห่วง ‘นายกฯ แพทองธาร’ ดีกว่ายกกฎหมาย - คำวินิจฉัยศาล รธน. ฟาดผิดคำมั่นให้พลังประชารัฐร่วมรัฐบาล เสี่ยงขาดคุณสมบัติไม่มีความซื่อสัตย์สุจริตเป็นที่ประจักษ์ หรือไม่  
**Category:** การเมือง, politics, การเมืองระดับชาติ, national
**Tags:** 

## Highlights
- โยนหินถามทาง ‘ไพบูลย์’ ลั่นไม่ต้องห่วง ‘พลังประชารัฐ’ บอกสบาย ๆ เป็นฝ่ายค้าน 
- บอกห่วง ‘นายกฯ แพทองธาร’ ดีกว่า ยกกฎหมาย - คำวินิจฉัยศาล รธน. ฟาดผิดคำมั่นให้พลังประชารัฐร่วมรัฐบาล เสี่ยงขาดคุณสมบัติไม่มีความซื่อสัตย์สุจริตเป็นที่ประจักษ์

## Content

ภายหลังเสร็จสิ้นการประชุมคณะกรรมการบริหารพรรคพลังประชารัฐ **‘ไพบูลย์ นิติตะวัน’ รองหัวหน้าพรรค** เปิดเผยว่า วันนี้ได้แจ้งในที่ประชุมทราบว่ามีปรากฏตามข่าวว่ากรรมการบริหารพรรคเพื่อไทยมีมติไม่ให้พรรคพลังประชารัฐร่วมรัฐบาล ส่วนตัวขอแจ้งว่า**เรื่องของพรรคพลังประชารัฐไม่เกี่ยวข้องกับพรรคเพื่อไทย แต่เกี่ยวโดยตรงกับนายกรัฐมนตรี** เพราะนายกรัฐมนตรี เคยมีสัญญาประชาคมหรือเรียกว่าข้อตกลง เสมือนเป็นคำมั่นกับพรรคพลังประชารัฐที่แสดงออกต่อสาธารณะว่าจะให้พรรคพลังประชารัฐลงมติเห็นชอบให้ตัวเองเป็นนายกรัฐมนตรีแล้วจะให้ พลังประชารัฐมีที่นั่งในคณะรัฐมนตรีด้วยตามสัดส่วนเดิม 

ซึ่งพรรคได้ให้ สส. ไปลงมติสนับสนุนให้ ‘แพทองธาร ชินวัตร’ เป็นนายกรัฐมนตรี ทั้ง 39 คนมีเพียง ‘พลเอกประวิตร วงษ์สุวรรณ’ หัวหน้าพรรคพลังประชารัฐ ที่ติดภารกิจไม่สามารถไปร่วมออกเสียงได้ แสดงว่า**พรรคได้ทำตามคำมั่นแล้ว นายกรัฐมนตรีจึงควรต้องทำตามคำมั่นที่ให้ไว้เช่นกัน**

ไพบูลย์ ยังยกกฎหมายตามประมวลกฎหมายแพ่งและพาณิชย์มาตรา 362 บัญญัติว่าบุคคลออกโฆษณาให้คำมั่นว่าให้รางวัลแก่ผู้ซึ่งกระทำการอันใดก็จำต้องให้รางวัลใดใดผู้ได้กระทำการอันนั้น แม้ถึงไม่ใช่ว่าผู้นั้นจะกระทำการโดยเห็นแก่รางวัล **ยืนยันว่านี่ไม่ใช่การกดดัน แต่เป็นเพียงการพูดข้อกฎหมายเท่านั้น** กรณีของนายกรัฐมนตรีได้ให้คำมั่นกับพรรคพลังประชารัฐ และในครั้งหลังสุด**นายกรัฐมนตรีก็ได้ออกมายืนยันว่าพรรคพลังประชารัฐเป็นพรรคร่วมรัฐบาล จึงถือว่าครบสมบูรณ์ตามหลักการของกฎหมายแพ่งและพาณิชย์**

**ยืนยันว่า พรรคพลังประชารัฐ สบายมาก พลเอกประวิตร หัวหน้าพรรคมีความสุข** เข้มแข็ง และแน่วแน่ ที่จะดูแลพรรคในฐานะหัวหน้าพรรคไปจนกว่าจะไม่ไหว ดังนั้น เรื่องที่เกิดขึ้นหากเป็นไปตามนั้นก็ถือว่าเฉยๆ ที่ประชุมไม่มีการพิจารณาในเรื่องนี้ เพราะไม่ถือว่าต้องเป็นห่วง แต่**คนที่ควรเป็นห่วงคือนายกรัฐมนตรีคนปัจจุบันมากกว่า เพราะการที่ให้คำมั่นสัญญาครบถ้วนสมบูรณ์แบบแล้ว แต่ไม่ปฏิบัติตามคำมั่น วิญญูชนโดยทั่วไปก็จะว่าได้ว่านายกรัฐมนตรี ขาดความซื่อสัตย์สุจริตเป็นที่ประจักษ์หรือไม่**

ดังนั้น ควรเป็นห่วงนายกรัฐมนตรีมากกว่า เพราะหลักการมีความซื่อสัตย์สุจริตเป็นที่ประจักษ์ถือว่ามีความสำคัญตามคำวินิจฉัยของศาลรัฐธรรมนูญ เมื่อวันที่ 14 สิงหาคม 2567 บอกว่าการพิจารณาเจตนารมย์ของศาลรัฐธรรมนูญ ตามคำปรารภที่รัฐธรรมนูญวางไว้กลไกป้องกันตรวจสอบการทุจริตประพฤติมิชอบที่เข้มงวดเด็ดขาดเพื่อไม่ให้ผู้บริหารที่ปราศจากคุณธรรมจริยธรรมและธรรมาภิบาลเข้ามามีอำนาจในการปกครองบ้านเมืองหรือใช้อำนาจตามอำเภอใจ

“การที่ผู้ถูกฟ้องที่ 1 รู้หรือ ควรรู้ข้อเท็จจริงต่างๆ เกี่ยวกับพฤติการณ์ต่างๆ ของผู้ถูกร้องที่ 2 แต่ยังเสนอแต่งตั้งผู้ถูกร้องที่ 2 เป็นรัฐมนตรีประจำสำนักนายกรัฐมนตรีซึ่งแสดงให้เห็นว่าผู้ถูกฟ้องที่ 1 ซึ่งก็คือนายกรัฐมนตรีคนที่แล้ว ไม่มีความซื่อสัตย์สุจริตเป็นที่ประจักษ์ ถือว่าขาดคุณสมบัติตามรัฐธรรมนูญมาตรา 160 วงเล็บ 4 และศาลรัฐธรรมนูญยังพิจารณาต่อไปว่าเมื่อขาดคุณสมบัติ เรื่องนี้ถือว่าเป็นการฝ่าฝืนมาตรฐานจริยธรรมในหมวด 1  ข้อ 8 ที่บัญญัติว่าต้องปฏิบัติหน้าที่ด้วยความซื่อสัตย์สุจริต 

ดังนั้น ศาลจึงเสียงข้างมากวินิจฉัยว่าความเป็นรัฐมนตรีของผู้ถูกร้องที่ 1 นายกรัฐมนตรีสิ้นสุดลงเฉพาะตัว เนื่องจากไม่มีความสุจริตเป็นที่ประจักษ์ และมีพฤติกรรมอันเป็นการฝ่าฝืนไม่ปฏิบัติตามมาตรฐานจริยธรรมอย่างร้ายแรงอันมีลักษณะต้องห้ามตามรัฐธรรมนูญ ตามหลักวิชาการเท่านั้น” 


ทั้งนี้ ไพบูลย์ ยืนยันว่า **แม้ในอนาคตจะไม่ได้ร่วมรัฐบาลและต้องกลายเป็นฝ่ายค้าน ก็จะไม่มีการยื่นฟ้องนายกรัฐมนตรี เพราะ พลังประชารัฐ เป็นพรรคผู้ใหญ่ ไม่ไปทำอะไรอย่างนั้น** เพียงแค่ต้องการบอกว่าเป็นเรื่องของคำมั่น ซึ่งไม่ต้องมีสัญญาหรือลงลายมือชื่อ เพราะเป็นเรื่องของการแสดงเจตนาจึง**อยากถามกับนายกรัฐมนตรี ว่ามีคำมั่นแล้วไม่ปฏิบัติตามก็จะกลายเป็นข้อครหา** ศาลรัฐธรรมนูญได้วางบรรทัดฐานไว้อย่างชัดเจน ซึ่ง พลังประชารัฐ ไม่ได้หวังจะให้มีการเปลี่ยนแปลงอะไร เมื่อทำแล้วก็ทำต่อไปให้มันจบ ในส่วน พลังประชารัฐ มีความมั่นคง และพร้อมทำทุกหน้าที่ที่มีประโยชน์ต่อประเทศชาติและประชาชน และขอฝากไปถึงพรรคเพื่อไทยว่า **“เราไม่ได้ไปเกี่ยวอะไรกับพรรค ไม่ต้องมามีมติเรื่องอะไรกับเรา“**

ส่วนที่มีกระข่าวว่าคนบ้านป่ามี**คลิปวิดีโอของคนบ้านจัทร์ส่องหล้าเรียกรัฐมนตรีหารือในวันที่ ‘เศรษฐา ทวีสิน’ หลุดจากตำแหน่งนายกรัฐมนตรี** ส่วนตัวไม่ทราบ แล้วต่อให้รู้ก็ไม่รู้จะพูดทำไม

หากมีคลิปจริงจะเป็นไม้เด็ดในเรื่องของครอบงำพรรคหรือไม่ ว่าเรื่องราวทั้งหมดไม่ได้มีเพียงเท่านี้ เท่าที่ดูจากสื่อมวลชน แต่วันนี้ที่ให้สัมภาษณ์ยังต้องการจะบอกว่า**ให้สื่อมวลชนไปห่วงนายกรัฐมนตรี ไม่จำเป็นต้องห่วงพรรคพลังประชารัฐ เราสบายมาก หัวหน้าพรรคอารมณ์ดีมาก ในระยะนี้ไม่รู้เพราะอะไร** สิ่งที่ตนเองเป็นห่วงคือสถานะของรัฐบาล **หากเริ่มต้นอย่างนี้จะอยู่ไปได้นานเพียงใด** ตอนนี้ไม่สำคัญแล้วว่าจะมีชื่อร่วมรัฐบาลหรือไม่ ยิ่งไม่มีชื่อจะกลายเป็นเรื่องดี แสดงให้เห็นว่าไม่ทำตามคำมั่น และ สส. ก็จะมีความสุข ทำงานอย่างเป็นอิสระ ไม่มีข้อจำกัดอะไร ส่วนที่ถามว่าต้องไปเป็นฝ่ายค้าน ก็เป็นเพียงระเบียบของสภาฯ ที่กำหนดว่าเมื่อไม่มีนายกรัฐมนตรีอยู่ก็ต้องเป็นฝ่ายค้าน แต่ในการทำงานจริง ๆ ก็**เป็นพลังประชารัฐ ที่ทำงานตามอุดมการณ์ของตนเองเหมือนเดิม**

หากไม่ได้ร่วมรัฐบาลก็ไปเป็นฝ่ายค้านไม่เห็นเป็นไร เ**ป็นฝ่ายค้านเสียหายตรงไหน เพราะพรรคร่วมรัฐบาลตอนนี้ก็เป็นอดีตฝ่ายค้าน** ส่วนตัวมองว่าเป็นประโยชน์ **หากต้องไปเป็นร่วมกับนายกรัฐมนตรีที่ยังไม่ทันไรก็ ปฏิบัติตามคำมั่นไม่ได้ หากต้องอยู่ด้วยก็เสียชื่อพรรค** ประชาชนอาจมองเราในด้านไม่ดี ลองไปสำรวจความเห็นที่มีต่อนายกรัฐมนตรีดูว่าเป็นอย่างไรส่วนตัวไม่อยากวิจารณ์ และดีใจที่ไม่ต้องยุ่งเกี่ยวอะไรกัน

ทั้งนี้ ไพบูลย์ **ย้ำว่าเป็นเรื่องภายในครอบครัวพลังประชารัฐ คนอื่นไม่อยากให้มาเกี่ยว ยืนยันว่าพรรคจะไม่มีมติขับ ‘ร้อยเอกธรรมนัส พรหมเผ่า’ ออกจากพรรคแน่นอน เพราะเป็นคนในครอบครัว** ใครจะขับคนในครอบครัวตัวเอง เรามีความสุขที่จะอยู่ด้วยกัน สส.พรรคพลังประชารัฐ ยังกินข้าวด้วยกันมีความสุขปกติเป็นหนึ่งเดียวกันหมด **ไม่รู้ทำไมคนนอกชอบมองประสงค์ร้ายกับเราหรือไม่**

## Credit
- กองบรรณาธิการ SPACEBAR
- อมรเทพ โชติเฉลิมพงษ์


========================================

# ‘นายกฯ อิ๊งค์’ อารมณ์ดี เข้าตึกชินฯ เผยพร้อมให้สัมภาษณ์การเมืองพรุ่งนี้ (30 ส.ค.) 

**ID:** 19163
**Slug:** ingshin-29-aug-24
**Published At:** 2024-08-29 12:44:56
**Locale:** th
**Excerpt:** ‘นายกฯ อิ๊งค์’ อารมณ์ดี เข้าตึกชินฯ เผยพร้อมให้สัมภาษณ์การเมืองพรุ่งนี้ (30 ส.ค.) ช่วงลงพื้นที่น้ำท่วมสุโขทัย  
**Category:** การเมือง, politics, การเมืองระดับชาติ, national
**Tags:** 

## Highlights
- ‘นายกฯ อิ๊งค์’ อารมณ์ดี เข้าตึกชินฯ เผยพร้อมให้สัมภาษณ์การเมืองพรุ่งนี้ (30 ส.ค.) ช่วงลงพื้นที่น้ำท่วมสุโขทัย  

## Content

ความเคลื่อนไหวของ **แพทองธาร ชินวัตร หัวหน้าพรรคเพื่อไทย และนายกรัฐมนตรี** วันนี้ (29 ส.ค.) พบว่า ได้เดินทางเข้าอาคารชินวัตร ทาวเวอร์ 3 ด้วยสีหน้ายิ้มแย้ม ทักทายสื่อมวลชนอย่างอารมณ์ดี โดยสื่อมวลชนพยายามขอสัมภาษณ์ในประเด็นต่างๆ รวมถึงเรื่องการเมือง แต่ แพทองธาร ได้ตอบกลับว่า “เอาไว้พรุ่งนี้นะสัมภาษณ์ พรุ่งนี้นะเรื่องการเมือง” 

เมื่อถามย้ำว่าในวันที่ 30 ส.ค.นี้ นายกฯ จะลงพื้นที่เรื่องน้ำท่วมได้ใช่หรือไม่ แพทองธาร ย้ำว่า ได้

ทั้งนี้ มีรายงานว่าวันที่ 30 ส.ค. **แพทองธาร ในฐานะหัวหน้าพรรคเพื่อไทย มีกำหนดการลงพื้นที่ จ.สุโขทัย** เพื่อให้กำลังใจประชาชนที่ประสบอุทกภัยน้ำท่วม โดยจุดแรก เวลาประมาณ 10.20 น. แพทองธาร จะลงพื้นที่มอบถุงยังชีพให้ประชาชน ที่ ต.คลองกระจง อ.สวรรคโลก 

จากนั้นไปที่ ต.วังทอง-วังใหญ่ อ.ศรีสำโรง ต่อด้วยติดตามสถานการณ์ตลิ่งทรุดตัวที่ ต.ปากแคว อ.เมืองสุโขทัย และไปมอบถุงยังชีพที่ ต.ยางซ้าย อ.เมืองสุโขทัย จ.สุโขทัย และเดินทางกลับกรุงเทพฯ วันเดียวกัน

## Credit
- กองบรรณาธิการ SPACEBAR


========================================

# พบคนงานคนแรกเสียชีวิต เหตุอุโมงค์รถไฟถล่ม เร่งช่วยอีก 2 คน

**ID:** 19164
**Slug:** economic-business-srt-hunan-sunshine
**Published At:** 2024-08-29 12:44:00
**Locale:** th
**Excerpt:** เจ้าหน้าที่กู้ภัยพบคนงานคนแรกเสียชีวิตแล้ว แม้พยายามช่วยสุดความสามารถ เร่งดำเนินการช่วยเหลืออีก 2 คน
**Category:** ธุรกิจ-เศรษฐกิจ, business, เศรษฐกิจ, economics
**Tags:** 

## Highlights
- แรงงานติดค้างภายในอุโมงค์นานเกือบ 5 วัน


- คนงานคนแรกที่ติดอยู่ในอุโมงค์เสียชีวิต ยังไม่สามารถระบุชื่อได้

- รฟท.พร้อมเยียวยาให้ความช่วยเหลือครอบครัว

## Content

เอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย เปิดเผยความคืบหน้าสถานการณ์การช่วยเหลือแรงงานที่ติดค้างภายในอุโมงค์นานเกือบ 5 วัน ซึ่งเกิดจากเหตุดินทรุดตัวภายในอุโมงค์ เมื่อเวลา 23.40 น. ของคืนวันที่ 24 สิงหาคม 2567 ที่ผ่านมา

โดยล่าสุด วันนี้ (29 ส.ค. 67) เวลา 11.00 น. **ได้รับแจ้งยืนยันจากทีมกู้ภัยของการรถไฟฯ และทีมกู้ภัย Hunan Sunshine จากประเทศจีน ว่าพบคนงานคนแรกที่ติดอยู่ในอุโมงค์เสียชีวิตแล้ว แต่ยังไม่สามารถระบุชื่อได้** โดยปฏิบัติการช่วยเหลือคนงานทั้ง 3 ราย ทีมงานกู้ภัยต้องเผชิญกับอุปสรรคมากมายในช่วงหลายวันที่ผ่านมา ทั้งจากปัญหาดินสไลด์ลงมาจากด้านบนอุโมงค์อย่างต่อเนื่องทำให้ต้องใช้เวลาในการขุดดินเพิ่มมากขึ้น การดันท่อช่วยชีวิตแล้วติดชั้นหินจนเจ้าหน้าที่ต้องเปลี่ยนวิธีเป็นการสร้างกล่องค้ำยัน เพื่อป้องกันดินและหินที่ไหลลงมาเพิ่มเติม ซึ่งเป็นอุปสรรคสำคัญในการให้ความช่วยเหลือ 

อย่างไรก็ตาม ทีมกู้ภัยยังคงทำงานกันอย่างหนัก ตลอด 24 ชั่วโมง เพื่อเร่งค้นหาคนงานที่เหลืออีก 2 ราย โดยยังคงมีความหวังว่าจะสามารถให้การช่วยเหลือได้ทัน และ**ตั้งเป้าหมายว่า** **ภายในวันนี้จะเร่งช่วยเหลือคนงานอีก 2 รายที่เหลือให้สำเร็จ**

การรถไฟฯ ขอแสดงความเสียใจอย่างสุดซึ้ง และพร้อมเยียวยาให้ความช่วยเหลือครอบครัวของผู้เสียชีวิตอย่างเต็มที่ ทั้งนี้ สุรพงษ์ ปิยะโชติ รัฐมนตรีช่วยว่าการกระทรวงคมนาคม ได้ให้กำลังใจทีมงานกู้ภัยทุกคน โดยขอให้อดทน และใช้ความระมัดระวัง เน้นความปลอดภัยในการปฏิบัติการให้ความช่วยเหลือคนงานอีก 2 ราย ขณะเดียวกันได้มอบหมายให้การรถไฟฯ ตั้งศูนย์ประสานงานการช่วยเหลือผู้ประสบภัยในพื้นที่เกิดเหตุ และจัดเจ้าหน้าที่เกี่ยวข้องในทุกด้านประจำการที่ศูนย์ประสานงานฯ ตลอด 24 ชั่วโมง เพื่ออำนวยความสะดวกในการช่วยเหลือผู้ประสบภัย ตลอดจนให้รายงานสถานการณ์อย่างต่อเนื่องอีกด้วย

## Credit
- กองบรรณาธิการ SPACEBAR


========================================

# จีนเตรียมส่งมอบเรือรบ 2 ลำ-ท่าเทียบเรือใหม่ให้กัมพูชาปลายเดือนกันยานี้ 

**ID:** 19160
**Slug:** china-to-transfer-2-ships-and-pier-to-cambodian-navy
**Published At:** 2024-08-29 12:43:13
**Locale:** th
**Excerpt:** จีนเตรียมส่งมอบเรือรบ 2 ลำ พร้อมท่าเทียบเรือใหม่ให้กัมพูชาเร็วๆ นี้ ท่ามกลางความกังวลของสหรัฐฯ ว่าจีนอาจมีกำลังทหารเพิ่มขึ้นในบริเวณใกล้กับน่านน้ำทะเลจีนใต้ ซึ่งเป็นประเด็นพิพาทอยู่ 
**Category:** ต่างประเทศ, world, ความขัดแย้ง, conflict
**Tags:** 

## Highlights
- แหล่งข่าวชาวกัมพูชาเปิดเผยกับสื่อวิทยุเอเชียเสรีว่า “ทหารเรือจีนราว 100 นายทำงานทั้งวันทั้งคืนที่ฐานทัพเรือเรียมในเมืองสีหนุวิลล์บนอ่าวไทย เพื่อเตรียมการส่งมอบเรือรบให้กัมพูชา...” 
- นักวิเคราะห์กล่าวว่า “มีแนวโน้มว่าทั้งสองประเทศจะบรรลุข้อตกลงที่ให้กองทัพเรือจีนเข้าถึงฐานทัพแห่งใหม่ได้เป็นกรณีพิเศษ...” 
- ขณะที่สหรัฐฯ แสดงความกังวลอย่างยิ่งเกี่ยวกับการมีกำลังทหารที่เพิ่มมากขึ้นของจีนในบริเวณใกล้กับน่านน้ำทะเลจีนใต้ซึ่งเป็นประเด็นข้อพิพาท รวมถึงการที่จีนมีบทบาทควบคุมส่วนต่างๆ ของกองทัพเรือกัมพูชา   

## Content

จีนจะส่งมอบเรือรบ 2 ลำให้กับกองทัพเรือกัมพูชาเร็วๆ นี้ โดยท่าเทียบเรือดังกล่าวมีความยาวเพียงพอที่จะรองรับเรือบรรทุกเครื่องบินและสิ่งอำนวยความสะดวกต่างๆ ที่จีนพัฒนาขึ้นที่ฐานทัพบนชายฝั่งกัมพูชา 

แหล่งข่าวชาวกัมพูชาเปิดเผยกับสื่อวิทยุเอเชียเสรี (Radio Free Asia / RFA) ว่า _“ทหารเรือจีนราว 100 นายทำงานทั้งวันทั้งคืนที่ฐานทัพเรือเรียมในเมืองสีหนุวิลล์บนอ่าวไทย เพื่อเตรียมการส่งมอบเรือรบให้กัมพูชา ซึ่งน่าจะเกิดขึ้นในช่วงปลายเดือนกันยายน”_ 

แหล่งข่าวกล่าวเสริมว่า _“ฐานทัพดังกล่าวไม่อนุญาตให้เจ้าหน้าที่ชาวกัมพูชาเข้าไป แต่สิ่งอำนวยความสะดวกทั้งหมดซึ่งได้รับเงินทุนและพัฒนาโดยจีน จะถูกส่งมอบในเร็วๆ นี้”_ 

ในทางกลับกัน นักวิเคราะห์กล่าวว่า _“มีแนวโน้มว่าทั้งสองประเทศจะบรรลุข้อตกลงที่ให้กองทัพเรือจีนเข้าถึงฐานทัพแห่งใหม่ได้เป็นกรณีพิเศษ ซึ่งจนถึงขณะนี้ยังไม่มีเรือต่างชาติลำใดได้รับอนุญาตให้จอดเทียบท่าเลย”_ 

RFA ระบุว่า เรือรบ 2 ลำเป็นเรือรบคอร์เวตติดขีปนาวุธ Type 056A ของกองทัพเรือปลดปล่อยประชาชนจีน (PLAN) ซึ่งมีหมายเลขประจำตัวเรือ 630 และ 631 จะถูกส่งมอบไปยังกองทัพเรือกัมพูชาพร้อมกับสิ่งอำนวยความสะดวกใหม่  

กองทัพเรือจีนได้ฝึกอบรมบุคลากรของกองทัพเรือกัมพูชาให้สามารถบังคับเรือเหล่านี้มาตั้งแต่เดือนธันวาคมหลังจากที่เรือรบ 2 ลำมาถึงเรียม  

_“จากภาพถ่ายดาวเทียม คาดว่าท่าเทียบเรือแห่งใหม่จะมีความยาวประมาณ 300 เมตร และน่าจะสามารถรองรับเรือทุกลำในกองเรือของกองทัพเรือ PLAN ได้ รวมถึงเรือบรรทุกเครื่องบิน Type 003 ลำใหม่ด้วย”_ โทมัส ชูการ์ต นักวิจัยอาวุโสพิเศษประจำศูนย์เพื่อความมั่นคงอเมริกันในกรุงวอชิงตัน บอกกับ RFA 

ทั้งนี้พบว่า ฐานทัพเรือขยายตัวอย่างรวดเร็วและได้รับการปรับปรุงอย่างกว้างขวางในช่วงปีที่ผ่านมา และจากการสังเกตการณ์ในสถานที่จริงโดยเจ้าหน้าที่ RFA ยืนยันว่า นอกจากท่าเทียบเรือแห่งใหม่แล้ว ปัจจุบันยังมีอู่แห้ง ท่าเทียบเรือ และอาคารขนาดใหญ่หลายหลัง รวมถึงสำนักงานและค่ายทหาร  

เจ้าหน้าที่จีนกล่าวว่า _“ความช่วยเหลือในการยกระดับและปรับปรุงฐานทัพเรือกัมพูชา มีเป้าหมายเพื่อเพิ่มความสามารถของกัมพูชาในการรักษาบูรณภาพแห่งดินแดนทางทะเลและปราบปรามอาชญากรรมทางทะเล ไม่ใช่เพื่อรักษาความปลอดภัยให้กับฐานทัพทหารที่มีศักยภาพ”_ 

ขณะที่สหรัฐฯ แสดงความกังวลอย่างยิ่งเกี่ยวกับการมีกำลังทหารที่เพิ่มมากขึ้นของจีนในบริเวณใกล้กับน่านน้ำทะเลจีนใต้ซึ่งเป็นประเด็นข้อพิพาท รวมถึงการที่จีนมีบทบาทควบคุมส่วนต่างๆ ของกองทัพเรือกัมพูชา   

ด้านนักวิเคราะห์ต่างชาติแสดงความเห็นถึงการมีอยู่ของเรือรบจีน 2 ลำที่ฐานทัพเรียมว่า _**“จีนกำลังสร้างฐานที่มั่นถาวรในอ่าวไทย”**_ 

Photo by Handout / Cambodia’s Defence Minister Tea Seiha's Facebook page / AFP

## Credit
- กองบรรณาธิการ SPACEBAR


========================================

# ‘ชัยชนะ’ สอนมารยาท ‘ก่อแก้ว’ ให้ศึกษาก่อนวิจารณ์ ‘3 ผู้อาวุโส’

**ID:** 19162
**Slug:** chaichana-teaches-kokaew-etiquette-to-study-before-criticizing
**Published At:** 2024-08-29 12:07:02
**Locale:** th
**Excerpt:** ‘ชัยชนะ’ ป้อง ‘3 ผู้อาวุโส ปชป.’ ลั่นเป็น ‘ไม้บรรทัดเหล็กเที่ยงตรง’ สอนมารยาท ‘ก่อแก้ว’ ให้ศึกษาก่อนวิจารณ์ ชี้การกระทำอยู่เหนือคำพูด
**Category:** การเมือง, politics
**Tags:** 

## Highlights
- ‘ชัยชนะ’ ป้อง ‘3 ผู้อาวุโส ปชป.’ ลั่นเป็น ‘ไม้บรรทัดเหล็กเที่ยงตรง’
- สอนมารยาท ‘ก่อแก้ว’ ให้ศึกษาก่อนวิจารณ์ ชี้การกระทำอยู่เหนือคำพูด
- ‘ราเมศ’ ซัด ‘ก่อแก้ว’ สมองกลับด้าน ไล่ไปดัด ‘ไม้คดโกง’ บอกเจ้านายของตัวเอง
- ท้าหากคิดว่าสั่ง ‘ผู้บริหาร ปชป.’ ขับ ‘ชวน’ ออกได้ ก็ให้รีบทำ

## Content

กลายเป็นศึกวิวาทยะย่อม ๆ ระหว่าง **‘พรรคเพื่อไทย-พรรคประชาธิปัตย์’** ทั้งที่เพิ่งตัดสินใจ **‘จับมือกัน’** สำหรับกรณีที่ **ก่อแก้ว พิกุลทอง** สส.บัญชีรายชื่อ พรรคเพื่อไทย ออกมาพูดในทำนองว่า **‘3 คน ในพรรคประชาธิปัตย์’** เป็น **‘ไม้แก่ดัดยาก’**

เรื่องนี้ **ชัยชนะ เดชเดโช** สส.นครศรีธรรมราช และรองหัวหน้าพรรคประชาธิปัตย์ ได้ให้สัมภาษณ์ตอบโต้ ก่อแก้ว ว่า ตอนสัมภาษณ์แรก ๆ ก่อแก้ว ก็พูดดี โดยระบุว่า พรรคประชาธิปัตย์เป็นยุคพลัดใบ มีการทำงานบูรณาการรูปแบบใหม่ แต่การจะมาพาดพิงบุคคลในพรรคประชาธิปัตย์เป็นสิ่งไม่ถูกต้อง การจะบอกว่ามีมารยาทในการร่วมรัฐบาลกัน คือเราต้องไม่วิจารณ์กัน

เพราะทั้ง 3 คน เป็นคนที่พรรคประชาธิปัตย์ให้ความเคารพ และที่บอกว่าเป็นไม้แก่ดัดยากนั้น จริง ๆ ทั้ง 3 คน เป็นไม้บรรทัดเหล็ก ที่มีความเที่ยงตรงในการทำงาน อยู่ตลอดเวลา ฉะนั้น จึงอยากฝากบอกนายก่อแก้ว ว่า การจะมาวิพากษ์วิจารณ์ถึงบุคคลภายในพรรคการเมืองอื่น ต้องทบทวนและรู้จักมารยาทก่อน รวมถึงต้องศึกษาบุคคลเหล่านั้นให้ดีก่อน ก่อนที่จะมาวิพากษ์วิจารณ์

ส่วนเรื่องดังกล่าวจะส่งผลกระทบต่อการทำงานของพรรคเพื่อไทย กับพรรคประชาธิปัตย์ ในอนาคตหรือไม่นั้น มองว่าไม่เป็นปัญหา แต่เมื่อเทียบเชิญมา ก็จะมีการประชุมวันนี้ ฉะนั้น การที่จะอยู่ด้วยกัน ต้องทำความเข้าใจกัน และต้องยอมรับพรรคประชาธิปัตย์ มีหลากหลายความเห็น เมื่อมีมติออกมาเช่นไร เราก็ยึดมติของพรรคเป็นหลัก และคิดว่าการทำงานร่วมกันในวันข้างหน้าไม่ยาก แต่วันนี้ ต้องทำความเข้าใจกันในบางส่วนที่ยังไม่เข้าใจกัน

เมื่อถามว่า จะทำความเข้าใจกับคนที่เห็นต่างอย่างไรบ้าง ชัยชนะ มองว่า สิ่งที่พิสูจน์ได้ในอนาคต สิ่งที่สำคัญเหนือคำพูดคือการกระทำ และบุคคลที่จะเห็นด้วยในการร่วมรัฐบาลก็จะไม่ค่อยออกมาพูดอะไรมาก เพราะคิดว่าสิ่งที่เดินหน้าไปข้างหน้า และประเทศต้องเดินหน้าไปด้วยปราศจากความขัดแย้ง เพราะทุกฝ่ายก็เรียกร้องว่าประเทศต้องหมดความขัดแย้ง ซึ่งหากเรายังยึดติด ยืนอยู่กับความขัดแย้งในอดีตในอดีต ประเทศก็จะเดินหน้าไม่ได้

ผมคิดว่า วันนี้อย่าพูดเรื่องสีเสื้อเลย ว่าสีนั้นผสมกับสีนี้ สีนี้ผสมกับสีนั้น วันที่คุณผสมกันเองเรายังไม่พูด แต่วันนี้ เมื่อประชาธิปัตย์ได้รับการเทียบเชิญ และจะมีการถามมติ กลับมาบอกว่าประชาธิปัตย์มีปัญหาและลืมอุดมการณ์หรือไม่ ก่อนที่พรรคเพื่อไทยจะร่วมกับพรรคประชาธิปัตย์นั้น ก็ร่วมกับพรรคการเมืองหนึ่งเหมือนกัน จัดตั้งกับพรรคการเมืองหนึ่งเหมือน กันทำไมถึงไม่พูด วันที่เลือกตั้งเสร็จวันแรก แล้วร่วมกับพรรคการเมืองไหน แต่จัดตั้งรัฐบาลไม่สำเร็จ หลังจากนั้นพรรคเพื่อไทยก็ร่วมกับพรรคการเมืองอื่น การจัดตั้งรัฐบาลไม่มีสูตรสำเร็จ เพราะต้องยอมรับว่า เมื่อผลการเลือกตั้งออกมาเช่นนั้น สูตรสำเร็จในการจัดตั้งรัฐบาลก็ไม่มี วันนี้ในฐานะที่ผมเป็นนักการเมืองรุ่นใหม่ ผมคิดว่าวันนี้เราต้องหันหน้าเข้าหากันและสร้างการเมืองแบบสร้างสรรค์ และเดินหน้าประเทศไทยที่มีความยั่งยืน

ส่วนที่ประชุมพรรคในวันนี้จะสามารถลุล่วงไปได้ดีหรือไม่ ชัยชนะ กล่าวว่า ไม่สามารถตอบได้ ต้องรอให้ถึงเวลาที่จะมีการประชุม และดูว่ามีการซักถามประเด็นอะไรหรือไม่

ไม่สามารถตอบได้ว่า จะลุล่วงและเรียบร้อยไปได้ด้วยดีหรือไม่ เพราะการประชุมพรรคประชาธิปัตย์ทุกคนก็ทราบดีอยู่แล้วว่า เราเป็นสถาบัน ไม่มีใครเป็นเจ้าของ ต้องมีหลากหลายความเห็น และความเห็นสุดท้ายก็ต้องจบด้วยการโหวต ย้อนกลับไปตอนร่วมรัฐบาลในปี 2562 วันนั้นก็มี 2 ความเห็นเหมือนกัน สุดท้ายก็มีการโหวตและเห็นว่าร่วมรัฐบาล บางคนโหวตไม่ร่วมรัฐบาล แต่เมื่อร่วมรัฐบาลก็เป็นรัฐมนตรี ก็เป็นปกติของพรรคประชาธิปัตย์

เมื่อถามว่า ตอนนี้มีการแบ่งเป็น 21 เสียงกับ 4 เสียง จะกำหนดอะไรหรือไม่ ชัยชนะ กล่าวว่า อย่าไปมองว่าประชาธิปัตย์มี 21 เสียง เรามี 25 เสียง ซึ่งการโหวตในพรรคอาจจะเห็นไม่ตามกัน แต่มติพรรคออกมาก็เห็นตรงกัน เช่น การโหวต แพทองธาร ชินวัตร นายกฯ ไปในทางเดียวกัน เราก็งดออกเสียงทั้งหมด

คิดว่าพรรคประชาธิปัตย์จะกลับมาเป็นพรรคที่คนเชื่อมั่นได้ ประเด็นแรกเราต้องมีความสามัคคี ความเป็นเอกภาพในพรรคก่อน ซึ่งในส่วนนี้จะสามารถเรียกความเชื่อมั่นได้ ผมก็เป็นหนึ่งคนที่อาจจะเห็นต่างกับหลายคนในบางครั้ง แต่เมื่อไหร่ที่มีคนมาตำหนิคนในพรรค ในสิ่งที่ไม่ถูกต้อง ผมก็เป็นหนึ่งคนที่ยอมรับไม่ได้ หากตำหนิและมีเหตุผลแล้ว นำเสนอเป็นข้อเท็จจริง ผมก็ยอมรับ หากคนไหนผิด เราก็ไม่ไปยกยอหรือเข้าข้างอยู่แล้ว แต่ใครที่ไม่ได้มีการกระทำความผิดแล้วมาตำหนิว่าบาป ผมรับไม่ได้ 

สำหรับกรณีที่เมื่อวันที่ 28  ส.ค.ที่ผ่านมา ชวน หลีกภัย สส.บัญชีรายชื่อ และอดีตหัวหน้าพรรคประชาธิปัตย์ ออกมาระบุว่า มีการแสวงหาผลประโยชน์ภายในพรรคนั้นหมายถึงใคร ชัยชนะ กล่าวว่า ขอไม่ให้ความเห็นในประเด็นนี้ ต้องไปถามจาก ชวน หลีกภัย เองเพราะท่านเองก็เป็นผู้ใหญ่ในพรรค

เมื่อถามว่า วันนี้จะมีการถกเถียงกันยาว และจะนำไปสู่การเกิดแรงกระเพื่อมรอบใหม่ในพรรคหรือไม่ ชัยชนะ กล่าวว่า หากจบเร็ว ไม่ใช่พรรคประชาธิปัตย์ หากวันนี้จะมองว่าเรามีความขัดแย้งกับพรรคเพื่อไทย นั่นเป็นการต่อสู้กันในอดีต แต่วันนี้สถานการณ์การต่อสู้เปลี่ยนไปแล้ว 

ฉะนั้น คิดว่านับหนึ่งประเทศไทย เดินหน้าต่อไป แล้วประเทศก็จะแข็งแรงเข้มแข็ง แต่สมมติวันนี้รัฐบาลนี้ บริหารแล้วใน 6 เดือน แก้ปัญหาเศรษฐกิจไม่ได้ ปัญหาปากท้องของประชาชนยังไม่ดี สุดท้ายแล้วประชาชนก็ให้คำตอบอยู่แล้ว

นักการเมืองทุกคน ไม่มีใครนอนหลับวันนี้แล้วฝันว่าจะเป็นนั่นเป็นนี่ได้ สุดท้ายอยู่ในฉันทามติของประชาชน ว่าจะเลือกใครเข้ามาทำงาน ฉะนั้น คิดว่าผลงานในการทำงานรัฐบาลก็ต้องพิสูจน์ให้เห็นว่า เศรษฐกิจที่กำลังขาลงอยู่สามารถแก้ไขได้จริงหรือไม่ สิ่งที่เคยให้คำมั่นสัญญากับประชาชนไว้ สามารถแก้ไขได้หรือไม่ วันนี้หากประชาธิปัตย์ร่วมรัฐบาล เราก็ต้องมีเงื่อนไขว่าต้องทำอะไรในนโยบายของเราได้บ้าง และอย่างหนึ่งที่ต้องเสนออยู่แล้วคือ การแก้ปัญหาสินค้าการเกษตร การพัฒนาภาคใต้ 

ส่วนในฐานะที่เป็นฝ่ายค้าน ได้บอกลาพรรคประชาชนแล้วหรือไม่ ชัยชนะ กล่าวว่า การเมืองไม่ใช่การจากลา วันนี้เป็นรัฐบาล พรุ่งนี้เป็นฝ่ายค้าน วันนี้เป็นฝ่ายค้าน พรุ่งนี้เป็นรัฐบาล คิดว่าทุกพรรคก็อยากเป็นรัฐบาลทั้งหมด หากพรรคไหนบอกว่าไม่เป็นรัฐบาล ทำไมตอนแรกจึงเร่งจัดตั้งมีการเสนอชื่อถึงสองครั้ง แต่วันนี้การเมืองต้องเอาข้อเท็จจริงมา คิดว่าหากเราการเมืองสร้างสรรค์จริง ๆ อย่าชิงความได้เปรียบ อย่าตีกิน ขอให้เอาความจริงมาพูดซึ่งกันและกัน

เมื่อถามว่า จะมีการประชุมถึงวาระเก้าอี้ของรัฐมนตรีเลยหรือไม่ ชัยชนะ กล่าวว่า ในระเบียบวาระการประชุมมีครบ ซึ่งหากมติการร่วมรัฐบาลผ่าน ก็จะเสนอพิจารณาบุคคลที่จะดำรงตำแหน่งรัฐมนตรี 

ส่วนกรณีที่ในโซเชียลฯ มีการแซวว่า ปีที่แล้วยังไปโรงพยาบาลตำรวจ ชั้น 14 แต่รอบนี้มาร่วมรัฐบาลแล้ว ชัยชนะ ก็มองว่า คนละบทบาทหน้าที่กัน ซึ่งในส่วนที่เป็นประธานคณะกรรมาธิการการตำรวจ สภาผู้แทนราษฎร สิ่งไหนที่สังคมสงสัย เคลือบแคลน ก็ต้องไปหาข้อเท็จจริง

วันนี้ หากผมอยู่ร่วมรัฐบาลแล้ว หากรัฐบาลทำอะไรไม่ถูกต้อง ผมก็ต้องชี้แนะหรือแนะนำ ไม่ใช่การอยู่ร่วมรัฐบาลแล้ว จะตาบอด หูหนวก ฟังอะไรไม่ได้ สิ่งไหนผิดก็ต้องผิด สิ่งไหนถูกก็ต้องถูก หากพรรคประชาธิปัตย์ผิด พรรคเพื่อไทยก็สามารถแนะนำได้ อย่ามองว่าปีที่แล้ว ผมไปทำงานอีกแบบแล้ววันนี้มาร่วมรัฐบาล หากเป็นเช่นนั้น พรรคการเมืองบางพรรคเคยทำรัฐประหาร ปฏิวัติ แล้ววันนี้มาร่วมรัฐบาล ในครั้งก่อนทำไมจึงไม่ถาม

### **ซัด ‘ก่อแก้ว’ สมองกลับด้าน ไล่ไปดัด ‘ไม้คดโกง’ บอกเจ้านายของตัวเองดีกว่า**

ขณะที่ **ราเมศ รัตนะเชวง** อดีตเลขานุการประธานรัฐสภา (ชวน หลีกภัย) ก็ออกมาตอบโต้ ก่อแก้ว พิกุลทอง สส.บัญชีรายชื่อ พรรคเพื่อไทย เช่นกันว่า คำพูดที่พาดพิง **ชวน หลีกภัย**, **บัญญัติ บรรทัดฐาน** และ **จุรินทร์ ลักษณวิศิษฏ์** ในทำนองเป็น _“ไม้แก่ดัดยาก ดัดอย่างไรก็ไม่ได้ ถ้าทำอะไรที่ขัดกับผู้บริหารพรรคชุดปัจจุบันอาจถูกขับออกจากพรรคได้”_ นั้น ก่อแก้ว คงใช้สมองที่คิดกลับด้าน

เพราะ ชวน หลีกภัย เป็นนักการเมืองมาตลอดชีวิต คิดทำเพื่อประโยชน์ส่วนรวมมาโดยตลอด เป็นเสาหลักให้กับบ้านเมืองตลอดมา ไม่มีความด่างพร้อยไม่ทุจริตคิดโกงบ้านเมือง ทำงานยึดหลักความซื่อสัตย์สุจริต ไม่ต้องไปยกอะไรมาเปรียบเทียบ เพราะ ชวน ปฏิบัติตนในทางการเมืองให้เห็นเป็นประจักษ์

ไม้ที่ซื่อตรงจะไปดัดทำไม ไม้ที่คด ที่โกงต่างหากที่ต้องดัด นายก่อแก้ว ควรไปบอกเจ้านายของตัวเองมากกว่า ที่มีพฤติกรรมตรงกับที่นายก่อแก้ว ได้ยกมาเปรียบเทียบและยังทำตัวเช่นเดิม ส่วนที่บอกว่าถ้านายชวน ทำอะไรที่ขัดต่อผู้บริหารพรรคจะถูกขับออกได้นั้น ถ้าคิดว่าสั่งผู้บริหารพรรคประชาธิปัตย์ได้ ก็ให้รีบทำ 

ราเมศ ระบุว่า โดยส่วนตัวการเข้าร่วมรัฐบาล ก็รอดูมติในช่วงเย็นของวันนี้ แต่มีเหตุผลที่กรรมการบริหารพรรคและสมาชิกสภาผู้แทนราษฎรจำต้องหยิบยกขึ้นมาพิจารณาคือ การเมืองของ ‘ระบบทักษิณ’ ที่ถ่ายทอดจากรุ่นสู่รุ่น สร้างความเสียหายให้กับบ้านเมืองตลอดระยะเวลาที่ผ่านมา ซึ่ง ชวน หลีกภัย ผ่านการต่อสู้และเห็นความจริงมาตลอดระยะเวลาที่ผ่านมา และปัจจุบันที่ยังมีคดีที่ ทักษิณ ชินวัตร ฟ้อง ชวน หลีกภัย

ศาลชั้นต้น, นายชวน ชนะคดี ขณะนี้อยู่ระหว่างการพิจารณาคดีของศาลอุทธรณ์ แต่รายละเอียดที่ปรากฏในคำพิพากษามีชัด ทั้งการกระทำที่นอกกฎหมาย การทุจริต การเลือกปฏิบัติกับประชาชน การใช้นโยบายที่ก่อให้เกิดความรุนแรงต่อประชาชน ซึ่งเป็นส่วนหนึ่งที่ปรากฏชัดด้วยหลักฐาน สิ่งต่าง ๆ เหล่านี้ยากที่จะถูกลบเลือนไปด้วยกาลเวลา เพราะไม่ใช่ความขัดแย้งกันในเรื่องส่วนตัว แต่ขัดแย้งกับความไม่ถูกต้อง ขัดแย้งในแนวทางการทำการเมืองที่ยึดประโยชน์ของตนและครอบครัวมากกว่าประโยชน์ส่วนรวม พรรคประชาธิปัตย์ กับพรรคเพื่อไทย จึงเหมือนน้ำกับน้ำมัน สุดท้ายมติจะออกมาเป็นอย่างไรก็ต้องรอดู


## Credit
- กองบรรณาธิการ SPACEBAR


========================================

# เปิดแผนฟื้นฟูความเชื่อมั่นนักท่องเที่ยว หลังน้ำลด

**ID:** 19161
**Slug:** economic-business-tourist-flood-tourism
**Published At:** 2024-08-29 12:04:47
**Locale:** th
**Excerpt:** ‘เสริมศักดิ์’ เผยแผนฟื้นฟูความเชื่อมั่นนักท่องเที่ยวหลังน้ำลด มุ่งช่วยเหลือผู้ประกอบการท่องเที่ยวเร่งด่วน
**Category:** ธุรกิจ-เศรษฐกิจ, business, เศรษฐกิจ, economics
**Tags:** 

## Highlights
- ประชาสัมพันธ์ผ่านสื่อต่าง ๆ ว่าสามารถเดินทางท่องเที่ยวได้ตามปกติ


- จัดกิจกรรมออนไลน์ให้นักท่องเที่ยวแชร์ภาพท่องเที่ยวพร้อมสิทธิพิเศษ

- จัดกิจกรรมกระตุ้นการท่องเที่ยว

## Content

เสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา เปิดเผยภายหลังการประชุมคณะกรรมการอำนวยการติดตามสถานการณ์อุทกภัยที่ส่งผลกระทบต่ออุตสาหกรรมท่องเที่ยว พ.ศ.2567 ว่า สถานการณ์อุทกภัยในหลายพื้นที่ของประเทศไทยกำลังอยู่ในความห่วงใยของกระทรวงฯ โดยเฉพาะในจังหวัดเชียงราย พะเยา น่าน แพร่ สุโขทัย และอุตรดิตถ์ ซึ่งได้รับผลกระทบจากน้ำท่วมและดินโคลนสไลด์ ส่งผลให้แหล่งท่องเที่ยวบางแห่งต้องปิดให้บริการชั่วคราว

หลังสถานการณ์น้ำลด กระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) ได้เตรียม**แผนฟื้นฟูการท่องเที่ยวในพื้นที่ได้รับผลกระทบ** เช่น การประชาสัมพันธ์ผ่านสื่อต่าง ๆ เพื่อสร้างความรับรู้ว่าสามารถเดินทางท่องเที่ยวได้ตามปกติ จัดกิจกรรมออนไลน์ให้นักท่องเที่ยวแชร์ภาพท่องเที่ยวพร้อมสิทธิพิเศษจากโรงแรม ร้านอาหาร และสายการบิน รวมถึงกิจกรรมกระตุ้นการท่องเที่ยว เช่น **Amazing Nan Marathon, เที่ยวแพร่ไม่แคร์ฝน, Amazing เสน่ห์ศิลป์ถิ่นแพร่, Wet Series Music Festival 2024 ที่สิงห์ปาร์คเชียงราย** และกิจกรรมส่งเสริมการขายสินค้าและบริการของผู้ประกอบการท่องเที่ยวในพื้นที่

นอกจากนี้ รัฐบาลยังมีมาตรการเร่งด่วนเพื่อช่วยเหลือผู้ประกอบการที่ได้รับผลกระทบจากอุทกภัย โดยร่วมกับธนาคารของรัฐในการพักชำระหนี้ และสินเชื่อดอกเบี้ยต่ำเพื่อฟื้นฟูกิจการ

## Credit
- กองบรรณาธิการ SPACEBAR


========================================

# ‘ศิริโชค’ อดีต สส.สงขลา โพสต์ลาแล้ว ‘ปชป.’ เซ่นปมร่วม ‘เพื่อไทย-ไร้สัจจะ’

**ID:** 19159
**Slug:** sirichok-sopha-democrat-29-aug-24
**Published At:** 2024-08-29 11:35:10
**Locale:** th
**Excerpt:** ลาแล้วประชาธิปัตย์! อดีต สส.สงขลา ‘ศิริโชค โสภา’ ยื่นหนังสือลาออกจากสมาชิกพรรค ผิดหวังพรรคไร้สัจจะ-อุดมการณ์ หลังร่วมรัฐบาล ‘เพื่อไทย’ แอบหวังสักวันพรรคจะหวนกลับมายิ่งใหญ่ 

**Category:** การเมือง, politics, การเมืองระดับชาติ, national
**Tags:** 

## Highlights
- ลาแล้วประชาธิปัตย์! อดีต สส.สงขลา ‘ศิริโชค โสภา’ ยื่นหนังสือลาออกจากสมาชิกพรรค 
- ผิดหวังพรรคไร้ ‘สัจจะ-อุดมการณ์’ หลังร่วมรัฐบาล ‘เพื่อไทย’
- แอบหวังสักวันพรรคจะหวนกลับมายิ่งใหญ่ 


## Content

อีกหนึ่ง **อาฟเตอร์ช็อก** ที่ตามมาหลังปรากฏภาพ **พรรคเพื่อไทย** ส่งเทียบเชิญให้ **พรรคประชาธิปัตย์** มาเข้าร่วมรัฐบาลวานนี้ (29 ส.ค.) นอกจากเสียงวิพากษ์วิจารณ์ต่างๆ แล้ว ผู้สนับสนุนพรรคบางคนถึงกับทนไม่ไหว ร่อนหนังสือขอลาออกจากสมาชิกพรรค

โดยคนที่ออกมาเคลื่อนไหวเรื่องนี้คือ **ศิริโชค โสภา อดีต สส.สงขลา พรรคประชาธิปัตย์ (ปชป.)** ได้โพสต์เฟซบุ๊กส่วนตัว พร้อมโชว์ **หนังสือขอลาออกจากการเป็นสมาชิกพรรคประชาธิปัตย์** ระบุข้อความเกี่ยวกับการเริ่มต้นงานกับพรรคประชาธิปัตย์ ตั้งแต่ปี 2544 จนกระทั้งได้ับการเลือกตั้งต่อเนื่อง 4 สมัย การทำงานในฐานะฝ่ายค้านอภิปรายรัฐบาลในประเด็นต่างๆ 

พร้อมขอบคุณคณะบุคคลที่อยู่เบื้องหลังความสำเร็จ ทั้งเพื่อน สส. พรรคประชาธิปัตย์ และที่**ต้องขอบคุณเป็นพิเศษ คือ ชวน หลีกภัย และ อภิสิทธิ์ เวชชาชีวะ ที่คอยสนับสนุน** และให้คำปรึกษามาตลอด และที่ขาดไม่ได้ คือ พี่ถาวร เสนเนียม ที่คอยช่วยกัน ดูแลพยานปากสำคัญของผม ที่แม้ตอนหลังพยานผมจะเสียชีวิตก็ตาม 

และตลอดระยะเวลาเกือบ 30 ปี ที่เป็นสมาชิกพรรคประชาธิปัตย์ **คิดเสมอว่าที่นี่คือบ้านเดียวและบ้านหลังสุดท้าย** แต่เมื่อพรรคประชาธิปัตย์ในปัจจุบันมีอุดมการณ์ ที่ต่างไปจากพรรคประชาธิปัตย์ในอดีตเป็นอย่างมาก **ผมจึงมีความจำใจ ต้องเดินจากไปแม้จะมีความอาลัยอาวรณ์ต่อพรรคมาก**

“ผมเชื่อเสมอว่านักการเมืองต้องมีสัจจะวาจา และอุดมการณ์ที่ต้องรักษา หากปราศจากทั้งสองสิ่งนี้ ก็เป็นได้แค่นักเลือกตั้ง คืนนี้ทั้งคืน เป็นคืนที่ผมนอนไม่หลับ เพราะเช้านี้แล้วที่ผมจำต้องยื่นหนังสือลาออกจากพรรคฯ ที่ผมรักและเทิดทูนที่สุดทั้งน้ำตา แต่ผมก็ยังหวัง แม้จะเป็นความหวังอันน้อยๆ ว่าสักวันพรรคประชาธิปัตย์จะกลับมายิ่งใหญ่ อีกครั้ง พร้อมกับอุดมการณ์ที่มั่นคง และเป็นที่พึ่ง ที่หวังของประชาชนได้   แล้วผมจะเฝ้ารอดูครับ ขอแสดงความนับถือ นายศิริโชค โสภา อดีตสมาชิกพรรคปชป.”

ต่อมา ศิริโชค ให้สัมภาษณ์สั้นๆ ว่า ได้เดินทางมาที่ทำการพรรคเพื่อเขียนใบลาออกจากการเป็นสมาชิกพรรคปชป. โดยยื่นแสดงเจตจำนงค์ของลาออกไปแล้ว พร้อมเขียนเหตุผลชี้แจงสมาชิกและฐานเสียงของตัวเองในพื้นที่ จ.สงขลา ว่า **อุดมการณ์ของคนเปลี่ยนไป แต่ผมยังยึดมั่นอุดมการณ์ของพรรค จึงขอลาออกจากพรรคดีกว่า** และยังไม่สมัครเข้าสังกัดพรรคการเมืองใด รอดูความเป็นไปสักระยะ เพราะยังมีความหวังที่พรรคประชาธิปัตย์ว่ายังมีคนที่ยึดมั่นต่ออุดมการณ์พรรคเช่นเดียวกับผมอีกมาก

## Credit
- กองบรรณาธิการ SPACEBAR


========================================

# Photo Story : ‘ลุงป้อม’ ยิ้มแป้น ตอบสั้นๆ “สบายมาก”

**ID:** 19158
**Slug:** pavit-palang-pracharath-party-executive-committee-meeting
**Published At:** 2024-08-29 11:20:56
**Locale:** th
**Excerpt:** “สบายมาก” ! ‘ลุงป้อม’ ยิ้มตอบสั้นๆ หลังถูกถามสถานการณ์ ‘พลังประชารัฐ’ ถูกเตะพ้นรัฐบาล
**Category:** การเมือง, politics, การเมืองระดับชาติ, national
**Tags:** 

## Highlights
- “สบายมาก” ! ‘บิ๊กป้อม’ ยิ้มตอบสั้นๆ หลังถูกถามสถานการณ์ ‘พลังประชารัฐ’ ถูกเตะพ้นรัฐบาล

## Content

ภายหลังกรรมการบริหารพรรคพลังประชารัฐ ได้มีการพูดคุยกันราว 40 นาที **'พลเอกประวิตร วงษ์สุวรรณ'** หัวหน้าพรรคพลังประชารัฐ ได้ลงจากห้องประชุม โดยผู้สื่อข่าวได้พยายามสอบถามว่า บรรยากาศการประชุมในวันนี้เป็นอย่างไรบ้าง และสบายดีหรือไม่ ภายหลังจากมีข่าว ว่ารัฐบาลที่นำโดยพรรคเพื่อไทยได้มีการเทียบเชิญพรรคประชาธิปัตย์ เข้ามาเป็นส่วนหนึ่งของพรรคร่วมรัฐบาล 

โดยพลเอกประวิตร มีสีหน้าที่ยิ้มแย้ม พร้อมกล่าวสั้นๆ ว่า **"สบายมาก"** ก่อนจะเดินขึ้นรถและเดินทางออกจากพรรคไป โดยไม่มีการให้สัมภาษณ์ใดๆ

## Credit
- กองบรรณาธิการ SPACEBAR
- อมรเทพ โชติเฉลิมพงษ์


========================================

# ดิจิทัลวอลเล็ตแปลงร่าง ไม่ตอบโจทย์กระตุ้น ศก.

**ID:** 19153
**Slug:** economy-digitalwallet-stimulus
**Published At:** 2024-08-29 11:00:00
**Locale:** th
**Excerpt:** Deep SPACE – กลับตัวก็ไม่ทัน ก้าวต่อก็ต้องยอมเสี่ยงกับนโยบายเรือธง โครงการแจกเงินหมื่น ตามที่ลั่นเอาไว้ทั้งผู้เป็นพ่อนายกฯ และนายกฯ อุ๊งอิ๊งค์ อุปสรรคมันเยอะ อาจต้องเจอยุคสมัยแห่งนักร้อง หยิบพรบ.วินัยการเงินการคลังฯ มาเล่นงาน ยังไม่นับรวมฝ่ายค้านและฝ่ายแค้น ที่จ้องจะฟาดอยู่ทุกเวลา ติดตามใน Deep SPACE...ลึกกว่าที่รู้
**Category:** Deep SPACE, deep-space
**Tags:** 

## Highlights
- เปลี่ยนจากแจกเงินดิจิทัลเป็นเงินสด


- ช่วยกระตุ้นเศรษฐกิจได้เพียงชั่วคราว

- มรสุมอาจกำลังก่อตัว พร้อมปล่อยแรงกระแทก

## Content

_“คณะกรรมการฯ เขาเล่าให้ฟังว่าจะใช้งบฯ ราว 1.45 แสนล้านบาท ไปแจกให้กับกลุ่มเปราะบาง 13.5 ล้านคน และคนพิการอีก 1 ล้านคน รวม 14.5 ล้านคน เป็นการกระตุ้นเศรษฐกิจเบื้องต้นในเดือนกันยายนนี้ พอเดือนตุลาคมงบประมาณใหม่ออก คนที่ลงทะเบียนกับ “ทางรัฐ” ทั้งหมดก็จะถูกคัดว่าคุณสมบัติครบหรือไม่ ซ้ำกับกลุ่มเปราะบางหรือผู้พิการหรือไม่ เหลือเท่าไรก็เอางบฯปี 2568 ไปจ่ายให้กับกลุ่มที่ลงทะเบียนที่เหลือ_”

หลังจากการประกาศบนเวทีแสดงวิสัยทัศน์ Vision for Thailand 2024 ของพ่อนายกฯ ทักษิณ ชินวัตร เมื่อคืนวันที่ 22 สิงหาคมที่ผ่านมา ที่เปิดเผยถึงแนวทางในการผลักดันโครงการดิจิทัลลวอลเล็ตให้สามารถเดินต่อไปได้

ชาวบ้านที่ถือ**บัตรสวัสดิการแห่งรัฐและคนพิการ** จำนวนกว่า 14.5 ล้านคน ที่อยู่ใน**กลุ่มเปราะบาง**ก็เริ่มกลับมามีความหวังที่และมีอาการ “**ใจจด ใจจ่อ**” รอที่จะได้เงินหมื่นจากรัฐบาลเป็นกลุ่มแรกก่อนสิ้นเดือนกันยายนนี้  

ตลอดหนึ่งปีที่ผ่านมา รัฐบาลของอดีตนายกฯ เศรษฐา ทวีสิน ต้องพลิกแผนหลายตลบในการ **“ดิ้นรน”** หาเม็ดเงินเพื่อมาใช้ในโครงการนี้ จนมาได้ข้อสรุปในการวางกรอบการใช้เงินจากงบประมาณเพื่อดำเนินโครงการนี้เอาไว้สูงถึง 4.5 แสนล้าน โดยคาดว่าจะแจกเงินหมื่นบาทผ่านโครงการดิจิทัลวอลเล็ตให้กับคนไทยราว45 ล้านคน โดยจะใช้เม็ดเงินจากงบประมาณในปี 2567 ในวงเงินราว 1.65 แสนล้านบาท และ งบประมาณปี 2568 อีกราว 2.85 แสนล้านบาท 

แต่กว่าจะ **“ปลดล็อค”** เรื่องงบฯ ในการทำโครงการได้สำเร็จ ก็เกิด “**อุบัติเหตุทางการเมือง”** ที่ทำให้อดีตนายกฯ เศรษฐา ต้องหลุดจากตำแหน่งจากคำวินิจฉัยของศาลรัฐธรรมนูญ ในเรื่องมาตรฐานทางจริยธรรมต้องมีการจัดตั้งรัฐบาลใหม่ที่มี “อุ๊งอิ๊งค์” แพทองธาร ชินวัตร เป็นนายกฯ ซึ่งยังอยู่ในระหว่างการจัดตั้งคณะรัฐมนตรีและแถลงนโยบายต่อรัฐสภาฯ ในขณะที่ระยะเวลาค่อนข้างกระชั้น เนื่องจากต้องเร่งการใช้งบประมาณในปี 2567 ให้ทันในวันที่ 30 กันยายน 2567 

**“เดดไลน์”** หรือเส้นตายสำคัญ ทำให้ต้องมีการปรับแผนใหม่อีกครั้ง เพราะหากจะเดินหน้าตามแผนเดิม ถึงแม้รัฐบาลจะเปิดให้ผู้ที่มีคุณสมบัติอยู่ในข่ายที่จะได้รับการแจกเงินดิจิทัลวอลเล็ตหมื่นบาท กลุ่มแรกที่มีลงทะเบียนผ่านแอปพลิเคชัน “ทางรัฐ” ซึ่งมีราว 30 ล้านคนไปแล้ว แต่หากจะแจกในรูปแบบเดิมที่ยังมีเงื่อนไขและขั้นตอนอีกหลายเรื่องที่ยังไม่มีความพร้อม ทำให้ไม่สามารถเริ่มได้ทันในปีงบประมาณ 2567 

การ**แจกในรูปของเงินสดผ่านกลุ่มเปราะบาง**ที่ถือบัตรสวัสดิการแห่งรัฐและคนพิการจำนวนราว 14.5 ล้านคนอยู่แล้ว จึง**เป็นตัวเลือกเป็นอันดับแรก** เพราะสามารถโอนเงินให้ได้ทันที **ส่วนที่เหลือต้องรอแจกในรอบที่สองในปีงบประมาณ 2568 เพราะหากไม่ทันก็ต้องพับโครงการไปเลย**

เพราะความเร่งรีบ และต้องเร่งรัด ในการใช้เม็ดเงิน ถึงแม้รัฐบาลของ นายกฯ ”อุ๊งอิ๊งค์” อาจจะสามารถแก้ปัญหาเฉพาะหน้าแจกเงินหมื่นให้กับกลุ่มเปราะบางได้ทัน **“เดดไลน์”** ก่อนสิ้นเดือนกันยายน แต่เม็ดเงินกว่า 1.45 แสนล้านบาทที่หว่านลงไป อาจจะไม่ได้ช่วยสร้าง **“พายุหมุนทางเศรษฐกิจ”** หรือช่วยในการกระตุ้นเศรษฐกิจได้ตามเป้าหมายอย่างที่วาดหวังไว้ นอกจากจะเป็น **“การขายผ้าเอาหน้ารอด”** เพื่อแจกเงินหมื่นให้ได้ตามสัญญาที่หาเสียงเอาไว้ 

สาเหตุเพราะการแจกเงินในโครงการดิจิทัลวอลเล็ต ที่จะเปลี่ยนรูปแบบเป็นการแจกเป็นเงินสดแทนเข้าไปในบัญชีของผู้ที่ถือบัตรสวัสดิการแห่งรัฐนั้น ทำให้ไม่สามารถควบคุมการใช้ได้เลย ชาวบ้านสามารถจะเอาเงินไปใช้ซื้อหรือจับจ่ายใช้สอยอะไรก็ได้ เท่ากับเป็นการเอาเงินงบประมาณนับแสนล้านบาท ไปใช้ในสิ่งที่อาจไม่ได้ทำให้เกิดประโยชน์ ตรงตามวัตถุประสงค์ที่ตั้งไว้ในตอนแรก 

**เม็ดเงินกว่า 1.45 แสนล้านบาท อาจจะกลายเป็นเพียงเม็ดเงินที่จะไปช่วยอุดหนุนการอุปโภคบริโภค ที่จะช่วยกระตุ้นเศรษฐกิจได้เพียงชั่วคราว ไม่เกิดผลทวีคูณต่อระบบเศรษฐกิจ Multiplier Effect หรือ “พายุหมุน” ที่อาจทำให้เกิดคำถามในเรื่องของการคุ้มค่าในการใช้งบประมาณ** 

ในยุคแห่งนิติสงคราม และยุคสมัยแห่ง “นักร้อง” รัฐบาลของ นายกฯ “อุ๊งอิ๊งค์” แพทองธาร อาจจะต้องตอบคำถามจากบรรดานักร้อง ที่อาจจะหยิบยก พรบ.วินัยการเงินการคลังฯ มาเล่นงานอย่างแน่นอน

เพราะหากพิจารณาจาก**มาตรา 6-7 ของ พรบ.วินัยการเงินการคลังฯ** ระบุไว้ว่าการจัดทำงบประมาณต้องพิจารณาความคุ้มค่า ต้นทุน และผลประโยชน์ เสถียรภาพและความมั่นคงทางเศรษฐกิจและสังคม ตลอดจนความยั่งยืนทางการคลังของรัฐ และใน**มาตรา 9** ยังระบุว่าในการจัดทำนโยบายการคลังและงบประมาณ ต้องพิจารณาถึงภาระการเงินการคลังที่เกิดขึ้นแก่รัฐ รวมถึงความเสี่ยงและความเสียหายที่อาจเกิดขึ้นแก่การเงินการคลังของรัฐอย่างรอบคอบ

ที่สำคัญ นอกจากนี้ _มาตรา 9 วรรคสองยังบัญญัติว่า คณะรัฐมนตรีต้องไม่บริหารราชการแผ่นดินโดยมุ่งสร้างความนิยมทางการเมืองที่อาจก่อให้เกิดความเสียหายต่อระบบเศรษฐกิจของประเทศและประชาชนในระยะยาว_

ต้องไม่ลืมว่า **การแจกเงินตามโครงการนี้ เข้าข่ายการสร้างความนิยมทางการเมืองให้แก่พรรคเพื่อไทย ในขณะที่โครงการดังกล่าวได้สร้างภาระทางการคลัง** จากเม็ดเงินที่ต้องใช้สูงถึง 4.5 แสนล้านบาท ที่ทำให้**รัฐบาลต้องมีการกู้หนี้สาธารณะเพิ่มขึ้น** จนอาจจะเข้าข่ายก่อให้เกิดความ**เสียหายต่อระบบเศรษฐกิจของประเทศและประชาชนในระยะยาว**

**จากจุดเริ่มต้นที่พ่อของนายกฯ “อุ๊งอิ๊งค์” เจ้าของ “ไอเดีย” กล่าวไว้ว่า "ดิจิทัลวอลเล็ตเป็นการยิงนก 3 ตัวด้วยกระสุนนัดเดียว คือกระตุ้นเศรษฐกิจ สร้าง EcoSystem ให้คนไทยก้าวเข้าสู่สังคม “ดิจิทัล” และ สร้างฐานข้อมูลเพื่อต่อยอดการทำนโยบายเศรษฐกิจเชิงมหภาคในอนาคต แต่มาถึงวันนี้ โครงการดิจิตอลวอลเล็ต ที่ต้อง “เปลี่ยนปกเปลี่ยนเนื้อ” กันรายวัน ทำท่าจะเป็นเพียง “กระสุนด้าน” ไม่ตอบโจทย์ทั้ง 3 ข้อเสียแล้ว** 

ถึงแม้อาจจะช่วยให้พรรคเพื่อไทยรักษาและสร้างความนิยมทางการเมืองกับกลุ่มคนเปราะบางที่เป็นฐานสำคัญของพรรคเอาไว้ได้ แต่ก็**คงต้องเตรียมรับแรงกระแทกที่จะตามมาจากฝ่ายค้านและฝ่ายแค้นที่กำลัง “ลับมีด” รออยู่อย่างแน่นอน**

## Credit
- เด็กเทพ


========================================

# บั้นปลาย ‘พปชร.’ กินเหล้า ‘ลุงป้อม’ อย่าเมาเตะลุง  

**ID:** 19157
**Slug:** palang-pracharath-party-executive-committee-meeting-29-aug-2024
**Published At:** 2024-08-29 10:41:30
**Locale:** th
**Excerpt:** จับตาวาระถกแกนนำ ‘พปชร.’ เอาไงต่อหลังถูกลอยแพ ‘รัฐบาลอิ๊งค์ 1’ ด้าน ‘วิรัช’ ลั่นตอนเลือกตั้ง “เงินก็เงินลุง ซื้อเหล้ามากิน” หลังเลือกตั้ง  “กินเสร็จ เมาก็เตะลุง” 
**Category:** การเมือง, politics, การเมืองระดับชาติ, national
**Tags:** 

## Highlights
- จับตาวาระถกแกนนำ ‘พปชร.’ เอาไงต่อหลังถูกลอยแพ ‘รัฐบาลอิ๊งค์ 1’ 
- วิรัช’ ลั่นตอนเลือกตั้ง “เงินก็เงินลุง ซื้อเหล้ามากิน” หลังเลือกตั้ง  “กินเสร็จ เมาก็เตะลุง” 

## Content

‘พล.อ.ประวิตร วงษ์สุวรรณ’ หัวหน้าพรรคพลังประชารัฐ นัดกรรมการบริหารพรรคประชุมร่วมกันที่ที่ทำการพรรค คาดหารือกำหนดท่าทีการทำงานของพรรค หลังพรรคเพื่อไทยปฏิเสธร่วมรัฐบาล การประชุมเริ่มขึ้น เวลา 09.35 น.  

วันนี้ พล.อ.ประวิตร สวมชุด สีน้ำเงิน และรองเท้าสีน้ำเงิน ขึ้นห้องประชุมทันที โดยไม่ให้สัมภาษณ์สื่อมวลชนแต่อย่างใด

ขณะที่ กรรมการบริหารพรรคที่เข้าร่วมประชุม ประกอบด้วย ‘ไพบูลย์ นิติตะวัน’ รองหัวหน้าพรรค ‘กาญจนา จังหวะ’ กรรมการบริหารพรรค ‘ชัยวุฒิ ธนาคมานุสรณ์' รองหัวหน้าพรรค ‘อภิชัย เตชะอุบล’ กรรมการบริหารพรรค ‘วิรัช รัตนเศรษฐ’ รองหัวหน้าพรรค และ‘พล.ต.ท. ปิยะ ต๊ะวิชัย’ ทีมโฆษกพลังประชารัฐ ซึ่งการประชุมในวันนี้ไม่มี กรรมการบริหารที่อยู่ใน ‘ก๊วนผู้กอง’ เข้าร่วมด้วยแม้แต่คนเดียว

อย่างไรก็ดี  ‘วิรัช’ ได้ให้สัมภาษณ์ก่อนเข้าร่วมประชุมกรรมการบริหารพรรค ถึงกรณีพรรคพลังประชารัฐไม่ได้ร่วมรัฐบาล จะเดินอย่างไรต่อไป ว่า วันนี้ด้วยความรักความผูกพันกับหัวหน้าพรรค (พล.อ.ประวิตร) พวกเราเห็นว่าตอนเลือกตั้งกว่าจะได้มา เหนื่อยเลือดตาแทบกระเด็น เหนือ ใต้ ออก ตก มีหัวหน้าพรรค มีตนเอง มีเลขาธิการพรรค 2-3 ที่ประจำอยู่ แต่วันนี้พอแยกกัน มันก็มีความรู้สึกว่าใจหาย แต่ทั้งนี้ทั้งนั้น เราก็ตั้งอกตั้งใจในการที่จะทำอย่างไรให้พรรคพลังประชารัฐคงอยู่

“ผมก็มาคิดถึงเรื่องอดีตเดิมๆ และคิดว่า เอ๊ะ ตอนเลือกตั้งก็อีกแบบนึง พอหลังเลือกตั้งก็มีความรู้สึกว่า เงินก็เงินลุง ซื้อเหล้ามากิน กินเสร็จ เมาก็เตะลุง ผมมีความรู้สึกแค่นั้น” 

ผู้สื่อข่าวถามว่า ที่พูดหมายถึงกลุ่ม ‘ร.อ.ธรรมนัส พรหมเผ่า’ เลขาธิการพรรค ใช่หรือไม่ วิรัชไม่ตอบและกล่าวว่า พอแล้ว 

เมื่อถามว่า ที่มาประชุมกรรมการบริหารพรรควันนี้ แสดงให้เห็นว่าจะกลับมาช่วยลุงอีกครั้งใช่หรือไม่ วิรัช กล่าวว่า ก็วันนี้มาแล้วไง 

เมื่อถามว่า คิดอย่างไรที่พรรคพลังประชารัฐไม่ได้เป็นรัฐบาลแล้ว แกนนำพรรคพลังประชารัฐกล่าวว่า ก็ไม่ได้เป็นไง ถึงมา 

เมื่อถามอีกว่า ที่หายไป หายไปทำอะไรมา วิรัช กล่าวว่า พักผ่อน 

เมื่อถามถึงกรณีมีข่าวว่าไปอยู่กับพรรคประชาชน วิรัช กล่าวว่า ไม่มี ไม่เคยไปไหนเลย 

เมื่อถามอีกว่า ที่ผ่านมา ไม่เคยคิดที่จะทิ้งลุงใช่หรือไม่ วิรัช กล่าวว่า ไม่เคยเลย เจอลุงประจำ

เมื่อถามว่า มั่นใจว่า พรรคพลังประชารัฐจะยังเดินหน้าต่อไปได้ใช่หรือไม่ วิรัช กล่าวว่า ไปได้ 

เมื่อถามว่าในฐานะที่อยู่กับลุงมาตลอด เจอทุกสถานการณ์คิดว่าลุงจะสามารถไปต่อได้หรือไม่ เพราะมีการพูดว่า ปิดสวิตซ์ 3 ป.ไปเรียบร้อยแล้ว วิรัช กล่าวว่า ไม่เป็นไร รอเวลาส่วนจะรอเวลา 

เมื่อถามว่า มั่นใจว่าลุงป้อมจะกลับมาอย่างสมศักดิ์ศรีได้ใช่หรือไม่ วิรัช ไม่ตอบ แต่ยกนิ้วโป้ง 2 ข้าง 

ส่วนจะมีการงัดกฎหมายมาสู้กับพรรคเพื่อไทยหรือไม่ วิรัช กล่าวว่า คงต้องรอดู

ผู้สื่อข่าวรายงานว่าการมาพรรคพลังประชารัฐของวิรัชครั้งนี้ ถือเป็นการปรากฏตัวร่วมกิจกรรมกับพรรคครั้งแรกอย่างเป็นทางการ นับตั้งแต่การเลือกตั้งปี 66 โดย วิรัช สวมเสื้อตาไก่ ซึ่งเป็นสัญลักษณ์ปีนักกษัตริย์ของ พล.อ.ประวิตร ด้วย ส่วนกรรมการบริหาร และ ไผ่ ลิกค์ สส.กำแพงเพชร เข้าร่วมประชุมเช่นกัน

อย่างไรก็ตาม เจ้าหน้าที่พรรค แจ้งสื่อมวลชนว่า ภายหลังประชุมเสร็จสิ้น ไพบูลย์ นิติตะวัน รองหัวหน้าพรรค จะลงมาแถลงกับสื่อมวลชน

## Credit
- กองบรรณาธิการ SPACEBAR
- อมรเทพ โชติเฉลิมพงษ์


========================================

# ดึงผู้ผลิตปุ๋ย ลดราคาเฟสใหม่ ลดต้นทุนเกษตรกร  

**ID:** 19156
**Slug:** economic-business-chemical-fertilizers-agricultural
**Published At:** 2024-08-29 10:37:26
**Locale:** th
**Excerpt:** กรมการค้าภายใน เกาะติดสถานการณ์ปุ๋ยและเคมีเกษตร หลังเข้าสู่ฤดูกาลเพาะปลูก ซึ่งส่วนใหญ่ราคาต่ำกว่าปีก่อน แต่เพื่อช่วยลดต้นทุนให้กับเกษตรกร ผนึกกำลังผู้ผลิต กระทรวงเกษตรและสหกรณ์ จัดทำโครงการลดราคาปุ๋ยและเคมีเกษตรเพื่อเกษตรกร ลดราคาปุ๋ยที่ใช้ในการเพาะปลูกทุกชนิด ดีเดย์ 1 ต.ค.นี้  
**Category:** ธุรกิจ-เศรษฐกิจ, business, เศรษฐกิจ, economics
**Tags:** 

## Highlights
- เริ่มดำเนินการตั้งแต่วันที่ 1 ตุลาคม ถึง 31 ธันวาคม 2567

- เชื่อมโยงปุ๋ยและเคมีเกษตรลดราคาจากโรงงาน


- ครอบคลุมสูตรปุ๋ยและเคมีเกษตรที่ใช้ในการเพาะปลูกพืชทุกชนิด

## Content

อุดม ศรีสมทรง รองอธิบดีกรมการค้าภายใน เปิดเผยว่า ในช่วงเดือนตุลาคม-ธันวาคม 2567 เกษตรกรมีความต้องการใช้ปุ๋ยเคมีและเคมีเกษตรในการปลูกพืชหลายชนิด โดยเฉพาะพืชที่ต้องใช้ปุ๋ยและเคมีเกษตรทั้งปี เช่น ปาล์มน้ำมัน ยางพารา ไม้ผล และไม้ดอกไม้ประดับ จึงได้ติดตามสถานการณ์ด้านปริมาณและราคาอย่างใกล้ชิด โดยราคาปุ๋ยในปัจจุบัน (ราคาเฉลี่ยภาคกลาง) อยู่ในระดับที่ต่ำกว่าช่วงเดียวกันของปีที่แล้ว เช่น ปุ๋ยยูเรีย (46-0-0) ราคาเฉลี่ยกระสอบละ 830 บาท ต่ำกว่าปีที่แล้ว 1% ปุ๋ยฟอสเฟต (18-46-0) ราคาเฉลี่ยกระสอบละ 1,150 บาท ทรงตัวเท่ากับปีที่แล้ว ปุ๋ยโพแทส (0-0-60) ราคาเฉลี่ยกระสอบละ 850 บาท ต่ำกว่าปีที่แล้ว 19% 

สำหรับยาปราบศัตรูพืชที่เกษตรกรใช้มาก ได้แก่ ยาฆ่าหญ้าไกลโฟเซต ราคาเฉลี่ยอยู่ที่ 145 บาท/ลิตร ลดลง 15% ยาฆ่าหญ้ากลูโฟซิเนต ราคาเฉลี่ยอยู่ที่ 180 บาท/ลิตร ลดลง 16% และยาฆ่าแมลงอะบาเมกติน ราคาเฉลี่ยอยู่ที่ 160 บาท/ลิตร ลดลง 16% ทั้งนี้ ราคาจะแตกต่างกันไปตามพื้นที่และยี่ห้อ  

รองอธิบดีกรมการค้าภายใน กล่าวว่า แม้ราคาปุ๋ยเคมีและเคมีเกษตร จะปรับลดลงจากปีก่อนแล้ว แต่เพื่อเป็นการลดต้นทุนให้กับเกษตรกร รองนายกรัฐมนตรีและรัฐมนตรีว่าการกระทรวงพาณิชย์ ได้สั่งการให้ อธิบดีกรมการค้าภายใน ประชุมหารือร่วมกับกรมส่งเสริมสหกรณ์ กรมส่งเสริมการเกษตร สมาคมการค้าปุ๋ยและธุรกิจการเกษตรไทย สมาคมการค้าผู้ผลิตปุ๋ยไทย สมาคมคนไทยธุรกิจเกษตร และสมาคมอารักขาพืชไทย เพื่อพิจารณาจัดทำโครงการลดราคาปุ๋ยและเคมีเกษตรเพื่อเกษตรกรต่อไป หลังจากที่ได้ดำเนินการมาแล้วก่อนหน้านี้ และเกษตรกรพอใจ  

ทั้งนี้ **โครงการใหม่ จะเริ่มดำเนินการตั้งแต่วันที่ 1 ตุลาคม ถึง 31 ธันวาคม 2567 โดยจะเชื่อมโยงปุ๋ยและเคมีเกษตรลดราคาจากโรงงาน มาจำหน่ายให้แก่เกษตรกรผ่านสถาบันเกษตรกร ซึ่งครอบคลุมสูตรปุ๋ยและเคมีเกษตรที่ใช้ในการเพาะปลูกพืชทุกชนิด ไม่ว่าจะเป็นนาข้าว พืชไร่ พืชสวน ไม้ผล และไม้ดอกไม้ประดับ** ขณะนี้อยู่ระหว่างการรวบรวมรายการปุ๋ยและเคมีเกษตรจากผู้ผลิต/ผู้นำเข้า 

โดยเกษตรกรที่สนใจ สามารถสั่งซื้อผ่านสถาบันเกษตรกรที่ตนเป็นสมาชิก เช่น สหกรณ์การเกษตร ศูนย์จัดการดินปุ๋ยชุมชน วิสาหกิจชุมชน และแปลงใหญ่ ซึ่งสถาบันเกษตรกรจะเป็นผู้รวบรวมยอด การสั่งซื้อแจ้งไปยังสำนักงานเกษตรจังหวัด สำนักงานเกษตรอำเภอ หรือสำนักงานสหกรณ์จังหวัดในแต่ละพื้นที่ โดยกรมจะเผยแพร่รายการและราคาสินค้าปุ๋ยและเคมีเกษตรที่เข้าร่วมโครงการทางเว็บไซต์กรมการค้าภายใน www.dit.go.th และจะมีการแถลงข่าวประชาสัมพันธ์ให้เกษตรกรทั่วประเทศได้รับทราบในรายละเอียดต่อไป

## Credit
- กองบรรณาธิการ SPACEBAR


========================================

# ‘มาดามเดียร์’ ถาม ‘ผู้บริหาร ปชป.’ ก้าวข้ามความขัดแย้งหรือก้าวข้ามหัวประชาชน?

**ID:** 19155
**Slug:** watanya-criticized-the-democrat-party-participation-in-the-government
**Published At:** 2024-08-29 10:28:35
**Locale:** th
**Excerpt:** ‘มาดามเดียร์’ ถาม ‘ผู้บริหารประชาธิปัตย์’ ก้าวข้ามความขัดแย้ง หรือ ก้าวข้ามหัวประชาชน? หลังเข้าร่วมรัฐบาล ชี้เป็นการตัดสินใจที่ทำลายพรรค-ทำลายศรัทธา เผยการกู้วิกฤตในวันที่แพ้ ต้องเป็น ‘ฝ่ายค้าน’ ตรวจสอบถ่วงดุลอำนาจรัฐ
**Category:** การเมือง, politics
**Tags:** 

## Highlights
- ‘มาดามเดียร์’ ถาม ‘ผู้บริหารประชาธิปัตย์’ ก้าวข้ามความขัดแย้ง หรือ ก้าวข้ามหัวประชาชน?
- หลัง ‘เข้าร่วมรัฐบาล’ ชี้เป็นการตัดสินใจที่ทำลายพรรค-ทำลายศรัทธา  
- เผยการกู้วิกฤตในวันที่แพ้ ต้องเป็น ‘ฝ่ายค้าน’ ตรวจสอบถ่วงดุลอำนาจรัฐ


## Content

เป็นอีกคนที่ออกมาวิพากษฺวิจารณ์ท่าทีของ **‘พรรคประชาธิปัตย์’** ต่อการเข้าร่วมรัฐบาล ได้อย่างเผ็ดร้อน สำหรับ **‘วทันยา บุนนาค’** สมาชิกพรรคประชาธิปัตย์

โดย วทันยา เผยผ่านโซเชียลมีเดียด้วยการตั้งคำถาม ว่า _**“ก้าวข้ามความขัดแย้ง หรือก้าวข้ามหัวประชาชน?”**_

การร่วมรัฐบาลของพรรคประชาธิปัตย์ที่อ้างว่า คนรุ่นนี้ไม่รับมรดกความขัดแย้งของรุ่นก่อนหน้า ฟังดูเป็นการตัดตอนอย่างง่าย เพื่อให้ได้มาซึ่งความชอบธรรมในการขึ้นสู่อำนาจ?

แท้จริงแล้ว ภาพความขัดแย้งที่ผู้บริหารชุดนี้เหมารวม มันคือการทำหน้าที่ตรวจสอบถ่วงดุลของพรรคประชาธิปัตย์อย่างเต็มกำลังมาทุกยุคทุกสมัย ไม่อ่อนข้อหรือล้มมวยเพื่อเห็นแก่อำนาจและผลประโยชน์ต่างตอบแทน

“ผู้แทนประชาชน” คือ ตัวแทนประชาชนที่ได้รับความไว้วางใจจากประชาชน ให้เข้ามาทำหน้าที่เพื่อรักษาประโยชน์ของประชาชน

“ผู้แทนประชาชนที่ดี” จึงต้อง “กล้า…ยืนหยัดในสิ่งที่ถูกต้อง และกล้า…ต่อสู้กับความไม่ชอบธรรมเมื่อขัดแย้งกับประโยชน์ส่วนรวม” ให้สมกับที่ได้รับความไว้วางใจ ไม่ใช่การเข้ามาทำหน้าที่เพื่อสู้รบ หรือรักกับใครเพราะการแบ่งผลประโยชน์ส่วนตนนั้นลงตัว

แม้ในตลอดกว่าช่วง 2 ทศวรรษที่ผ่านมา พรรคประชาธิปัตย์จะไม่ชนะการเลือกตั้ง การเมืองเผชิญความวุ่นวาย จนพรรคได้รับบทเรียนเหลือ ส.ส. จำนวน 25 คน แต่ที่ผ่านมาก็ไม่เคยสูญเสียเกียรติ และความภาคภูมิใจเพราะสมาชิกพรรคต่างตระหนักรู้ดีว่า การตัดสินใจของสมาชิกไม่ได้เกิดขึ้นจากการทำประโยชน์เพียงเพื่อคนไม่กี่คน หรือใครคนใดคนหนึ่ง

ดังนั้น **การกอบกู้วิกฤตพรรคที่วันนี้พ่ายแพ้การเลือกตั้ง คือ การทำหน้าที่เพื่อประชาชนในฐานะฝ่ายค้าน ตรวจสอบถ่วงดุลอย่างสุดกำลังความสามารถ ไม่ใช่การสบช่องหาโอกาส เพื่อเข้าสู้อำนาจ**โดยก้าวข้ามความรู้สึกประชาชนที่ยังคงให้ความไว้วางใจในพรรคประชาธิปัตย์

การตัดสินใจของผู้บริหารพรรคชุดนี้ ไม่เพียงซ้ำเติม ทำลายวิกฤตศรัทธาของพรรคที่ชาวประชาธิปัตย์ในอดีตเพียรสร้างมาอย่างสิ้นเชิง หากแต่คือ การทำลายวิกฤตศรัทธาของการเมืองไทย ที่สุดท้าย นักการเมืองไม่อาจเป็นความหวัง การเลือกตั้งเป็นเพียงพิธีกรรม ให้นักการเมืองเข้ามาร่วมกันแสวงหาประโยชน์ของตนเอง

## Credit
- กองบรรณาธิการ SPACEBAR


========================================

# กุนซือห่วย ขุนพลแย่ เหตุลุงป้อมแพ้แล้วแพ้อีก

**ID:** 19154
**Slug:** politics-peoplepowerparty-opposition
**Published At:** 2024-08-29 10:02:34
**Locale:** th
**Excerpt:** Deep SPACE -- อดีตที่เคยรุ่งโรจน์ของพี่ใหญ่ บ้านป่ารอยต่อ และ ผู้นำ ‘3 ป’ ของพลเอกประวิตร วงษ์สุวรรณ พังทลายลงต่อหน้าต่อตา หลังจากถูกเขี่ยทิ้งในการเป็นพรรคร่วมรัฐบาลเพื่อไทย พร้อมกับการเสื่อมอำนาจเมื่อลูกน้อง ที่ปรึกษา ขุนพล ลูกน้องรอบตัว นำพาพี่ใหญ่หลงเข้ารก เข้าพง จึงทำให้ ลุงป้อม แพ้แล้ว แพ้อีก อยู่แบบนี้ ติดตาม Deep SPACE..ลึกกว่าที่รู้
**Category:** Deep SPACE, deep-space
**Tags:** 

## Highlights
- เกมเปลี่ยนตัวนายกรัฐมนตรีพลิกตอนสุดท้าย


- พลังประชารัฐถูกถอดออกจากพรรคร่วมรัฐบาล

- เอาคืนเตรียมแฉหลักฐานยุบพรรคเพื่อไทย

## Content

**มีข่าวสะพัดมาตั้งแต่ช่วงค่ำวันวานว่า สาย ๆ วันนี้ พล.อ.ประวิตร วงษ์สุวรรณ หัวหน้าพรรคพลังประชารัฐ (พปชร.) จะเปิดไพ่ใบสำคัญในมือ เพื่อโต้กลับพรรคเพื่อไทย ที่บังอาจเขี่ย พปชร.พ้นครม.อิ๊งค์ 1 แบบไม่ไว้หน้า**

โดยไพ่ใบที่ว่านั้น มีพิษสงถึงขั้น **‘ยุบพรรคเพื่อไทย’** และสอยนายกฯ อิ๊งค์ ตกเก้าอี้ได้เลย ประมาณนั้น

**‘สามารถ เจนชัยจิตรวนิช’** หนึ่งในทีมงานบ้านป่า เหมือนจะส่งสัญญาณนำร่องเอาไว้ล่วงหน้าว่า หลังจากนี้ พปชร.จะมีมติต่อเรื่องที่ถูกเพื่อไทยปรับออกจากการร่วมรัฐบาลอย่างแน่นอน โดยมีบางประโยคที่เน้นย้ำไว้แบบชัด ๆ ว่า

_‘หลังนายเศรษฐา ถูกถอดถอน แกนนำพรรคร่วมรัฐบาลทุกพรรคเดินทางไปบ้านจันทร์ส่องหล้า ซึ่งมีข้อมูลมารายงานถึงพล.อ.ประวิตร ​ว่า จะให้นายชัยเกษม นิติสิริ เป็นนายกฯ 3 เดือน และจะให้ทุกคนอยู่ตำแหน่งเดิม แต่สุดท้ายกลับเป็นน.ส.แพทองธาร’_

เสมือนแหวกหญ้าให้เห็นเล็ก ๆ ว่า นี่เป็นการ **‘ครอบงำ’** ที่นำไปสู่การร้องยุบพรรคได้นะ

รอดูผลหลังประชุมกรรมการบริหาร พปชร.วันนี้ จะมีกระบวนท่าทางกฎหมายอะไรมาดำเนินการกับพรรคเพื่อไทย ที่ทำให้พลพรรค พปชร.สายบ้านป่า รู้สึกไม่ได้รับความเป็นธรรม ถูกหักหลัง เมื่อถูก **‘ถีบตก’** รัฐนาวาอิ๊งค์ 1 แบบไม่แยแส

เหตุการณ์ที่เกิดขึ้น หากย้อนไปดูถ้อยแถลงของ **‘สรวงศ์ เทียนทอง’** เลขาธิการพรรคเพื่อไทยในวันก่อน ก็จะได้เห็นคำตอบชัดเจนถึงสาเหตุที่ไม่เอา พปชร.อยู่เป็นพรรคร่วมรัฐบาลต่อ ก็เพราะไม่พอใจท่าทีของพล.อ.ประวิตร ตลอดเวลาที่อยู่ร่วมรัฐบาลกันมา

_‘ในที่ประชุม สส.หลายคนมีความไม่สบายใจถึงพฤติกรรมของหัวหน้าพรรคพลังประชารัฐ ที่ไม่โหวตนายกฯ ตั้งแต่รัฐบาล นายเศรษฐา ทวีสิน อดีตนายกฯ รวมถึงการยื่นถอดถอนนายเศรษฐา ที่ผู้อยู่เบื้องหลังก็เป็นที่ทราบกันดี’_

ไม่ว่าเหตุผลที่นำมาอธิบายจะเป็นจริงตามนั้นหรือไม่ก็ตาม แต่คงเป็นอารมณ์สะสมที่ถูกเพาะเชื้อมาระยะเวลาหนึ่ง จนนำไปสู่ฟางเส้นสุดท้ายและตัดสินใจปรับ พปชร.ออกจากรัฐบาลในที่สุด

ทีนี้ต้องย้อนไปดูการเดินหมากเกมการเมืองของพล.อ.ประวิตร ทำไมถึงเกิด **‘ข้อผิดพลาด’**ขึ้นซ้ำแล้วซ้ำเล่า จากพี่ใหญ่แห่งบูรพาพยัคฆ์ ที่ใคร ๆ ก็ต้องซูฮกให้ ต่อมาแม้จะไม่มีภาพพี่น้อง 3 ป.หลงเหลืออยู่แล้ว แต่ก็ยังดำรงตนในฐานะจ้าวป่าอยู่มาได้

**แต่วันนี้อาณาจักรที่เคยเป็นป่าใหญ่ มีความอุดมสมบูรณ์ กลับถูกทำลายลง เหลือสภาพไม่ต่างกับป่าเสื่อมโทรม ที่รอการฟื้นฟู เกิดอะไรขึ้นกับ พล.อ.ประวิตร วงษ์สุวรรณ ในวัย 79 ปี**

หากย้อนมองอดีตสู่ปัจจุบัน ความสำเร็จของพี่น้อง 3 ป.เกิดจากบุคลิก ความห้าว ความนุ่มลึก และความเป็นมือประสาน ที่มีอยู่ในตัวของแต่ละคน จึงแบ่งบทกันเล่นได้อย่างประสานสอดคล้อง สามารถสร้างตำนานความยิ่งใหญ่ของพี่น้อง 3 ป.ขึ้นและอยู่มาได้อย่างยาวนาน

ทว่าวันนี้ของลุงป้อม ที่เป็นพยัคฆ์ชราอยู่แบบลำพังในวงล้อมของนักการเมือง ที่ต่างมีความองอาจในตัว และที่สำคัญต่างคิดว่าตัวเองคือ **‘กุนซือสมองเพชร’** ท่องยุทธจักรเจนจบกระบวนยุทธทางการเมืองมากันทั้งนั้น

ไม่มี **‘น้องคนกลาง’** ทำหน้าที่เก็บรายละเอียด คอยระหวังหน้าระวังหลังให้ ขาด **‘น้องคนเล็ก’** คอยออกหน้าเป็นตัวทำเกมรุกให้เหมือนในอดีต  แต่กลับถูกห้อมล้อมไปด้วยกลุ่มคนที่ร้อนวิชา

เพราะฉะนั้น ปฐมบทจากการเปิดเกมรุกทางการเมืองกรณีสอย เศรษฐา ทวีสิน พ้นเก้าอี้นายกฯ จากฝีมือของ 40 อดีตสว.แม้จะเปลี่ยนเกมได้จริง แต่กลับเป็นชัยชนะที่นำมาสู่ความพ่ายแพ้ในวันนี้ 

**ไม่ต่างกับชนะศึก แต่แพ้สงคราม!!**

เพราะโอกาสที่ถูกเปิดขึ้นมานั้น เป็นของคนอื่นที่ชื่อ **‘แพทองธาร’** ไม่ใช่โอกาสของลุงป้อม

แม้แต่การเปิดเกมรุก ทวงถามใบกรอกประวัติรัฐมนตรีให้กับ พล.ต.อ.พัชรวาท วงษ์สุวรรณ ก่อนถูกเขี่ยพ้น ครม.อิ๊งค์ 1 ก็เป็นอีกครั้งที่ก้าวพลาด เพราะเชื่อว่าแถลงการณ์ พปชร.ที่อ้างมติพรรคและข้อบังคับที่ส่งไปก่อนหน้านั้น จะเป็นท่าไม้ตาย หยุดเพื่อไทยไม่ให้เลือกข้าง **‘ผู้กอง’** ร.อ.ธรรมนัส พรหมเผ่า

แต่พออีกฝ่าย แค่ **‘พลิกฝ่ามือ’** เปลี่ยนตัวผู้เล่นไปใช้ร่างทรงแทน ไม่ได้ยุ่งเกี่ยวกับ พปชร.เท่านี้กุนซือลุงป้อมที่อ่านไม่ขาดก็ไปไม่เป็น ถอนตัวไม่ทัน จนถูกถีบออกจากการร่วมรัฐบาล

**เป็นเหตุให้ทหารแก่ไม่มีวันตาย เกิดอาการสำลักโลหิตอยู่เวลานี้**

หรือแม้แต่กระบวนท่าล่าสุด ที่ไปยื่นร้องยุบพรรคเพื่อไทยต่อ กกต.ต่อให้ ‘**ปกปิด’**ชื่อผู้ร้องขนาดไหน แต่คนในเพื่อไทยเขารู้กันหมดว่า เป็นคน ๆ เดียวกับที่ลงนามในจดหมายน้อยทวงถามนายกฯ เรื่องใบกรอกประวัติพล.ต.อ.พัชรวาท และเป็นคนเดียวกับที่เขียนคำร้องให้อดีต 40 สว.สอยนายกฯเศรษฐา

สรุปแล้ว ขุนพลข้างกายลุงป้อม โดยเฉพาะในสถานการณ์สู้รบในช่วงสั้น ๆ ที่ผ่านมาไม่ว่า **‘สามารถ เจนชัยจิตรวนิช’** ที่พานักการเมืองสองพ่อลูกย่านบางบอน เข้ามาอาศัยพักพิงอยู่ในบ้านป่า ในขณะที่กำลังหมางใจกับนายใหญ่ อันไม่ต่างกับให้ที่หลบซ่อน

**ใช้บ้านป่าเป็นหลุมหลบภัยการเมือง จนกลายเป็นภัยให้กับเจ้าของบ้าน**

หรือแม้แต่ **‘ไพบูลย์ นิติตะวัน’** มือกฎหมายผู้โด่งดังในฐานะผู้ก่อตั้งกลุ่ม 40 สว.ในยุคก่อนโน้น **‘สันติ พร้อมพัฒน์’** นักการเมืองผู้เหยียบเรือสองแคม และ **‘ชัยวุฒิ ธนาคมานุสรณ์’** คนรอบข้างเหล่านี้ ที่พากันห้อมล้อมและปลุกความหวังให้ลุงเส้นกระตุกทุกครั้ง ที่ได้เห็นแผนการต่าง ๆ

แต่สุดท้าย รังแต่พบกับความพ่ายแพ้ครั้งแล้วครั้งเล่า รวมถึงที่กำลังพยายามยัดเยียด อุปโลกน์ ให้ลุงลุกขึ้นมาเป็น **‘ผู้นำสายอนุรักษ์นิยม’** คนใหม่ในเวลานี้ด้วย ก็คงมีจุดลงเอยที่ไม่ต่างกัน

เอาเป็นว่า หลังพระฉันเพลวันนี้ ลุงป้อมจะมีไม้เด็ดอะไรออกมาอีกหรือไม่ นอกจากให้นักร้องในสังกัดไปยื่นร้ององค์กรอิสระ เอาผิดเรื่องการครอบงำ ฝ่าฝืนกฎหมาย ไม่ปฏิบัติตามมาตรฐานจริยธรรม

**คงไม่ถึงกับเป็นระเบิดปรมาณูทางการเมือง ที่ทำให้ย่อยยับกันไปทั้งวงการ**

ถึงเวลาที่ **‘ทหารแก่ไม่มีวันตาย’** ต้องหันมามองตัวเองว่า ที่สู้แล้วไม่เคยชนะในเกมเลยนั้น 

**เป็นการแพ้คนรอบข้างที่กล่อมจนเคลิ้มและเส้นกระตุกทุกครั้งที่เห็นเก้าอี้นายกฯ ลอยมาอยู่ตรงหน้าหรือเปล่า?**

## Credit
- Deadwood


========================================

