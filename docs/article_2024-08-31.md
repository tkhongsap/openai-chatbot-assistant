# ‘อภิสิทธิ์’ มอง ‘ประชาธิปัตย์-เพื่อไทย’ จับมือ คะแนนเทไป ‘พรรคประชาชน’

**ID:** 19209
**Slug:** abhisit-commented-on-collaboration-between-democrat-party-and-pheu-thai-party
**Published At:** 2024-08-31 16:27:58
**Locale:** th
**Excerpt:** ‘อภิสิทธิ์’ ไม่แปลกใจ ‘ประชาธิปัตย์’ ร่วมรัฐบาล ‘เพื่อไทย’ ชี้เห็นมาระยะหนึ่งแล้ว ยอมรับกระทบจิตใจ ‘แฟนคลับ’ รุนแรง เย้ยพรรคไม่ได้อะไร ได้แค่ตำแหน่งมา แถมคะแนนจะเทไปที่ ‘พรรคประชาชน’
**Category:** การเมือง, politics
**Tags:** 

## Highlights
- ‘อภิสิทธิ์’ ไม่แปลกใจ ‘ประชาธิปัตย์’ ร่วมรัฐบาล ‘เพื่อไทย’ บอกเห็นมาระยะหนึ่งแล้ว 
- ยอมรับกระทบจิตใจ ‘แฟนคลับ’ รุนแรง เย้ยพรรคไม่ได้อะไร ได้แค่ตำแหน่งมา 
- มอง ‘ประชาธิปัตย์’ จับมือ ‘เพื่อไทย’ คะแนนจะเทไป ‘พรรคประชาชน’ 
- ชี้เสียโอกาสสร้างพื้นที่ใหม่การเมือง ให้ประชาชนที่รู้สึกว้าเหว่
- เมินถูกกล่าวหาเป็น ‘แพะรับบาป’ หลัง ‘อิ๊งค์’ อ้างไม่มีผู้บริหารปี 53 อยู่แล้ว เพราะรู้เป็นเหตุความขัดแย้ง 
- ลั่นพร้อมกลับมากอบกู้ศรัทธา ‘ประชาธิปัตย์’ เมื่อมีอุดมการณ์แบบเดิม

## Content

**อภิสิทธิ์ เวชชาชีวะ** อดีตหัวหน้าพรรคประชาธิปัตย์ ให้ความเห็นถึงกรณีการร่วมรัฐบาลของ**พรรคประชาธิปัตย์** กับ **พรรคเพื่อไทย** ว่า _“สิ่งแรกต้องบอกว่า **ไม่ได้แปลกใจกับเหตุการณ์ที่เกิดขึ้น เป็นสิ่งที่มองเห็นมาระยะหนึ่งแล้ว** และจริง ๆ แล้ว เป็นเหตุผลที่วันที่ผมลาออกจากพรรคประชาธิปัตย์ หลังจากที่เข้าไปคุยกับหัวหน้าพรรคประชาธิปัตย์คนปัจจุบัน **ก็เข้าใจว่าทิศทางจะเป็นอย่างนี้ ผมถึงได้ตัดสินใจที่จะลาออกมา** เพราะฉะนั้นเลยไม่ได้เลยไม่ได้รู้สึกแปลกใจอะไร และ**ทราบมาตลอดว่า มีความพยายามในการติดต่อกันมาแบบนี้**”_

ในฐานะที่ผมเป็นสมาชิกพรรคประชาธิปัตย์ มาเป็นเวลานานและผูกพันอยู่กับพรรค เช่นเดียวกับคนอีกจำนวนมาก ซึ่งยังคบหาพูดคุยแลกเปลี่ยนกัน ก็ต้องบอกว่า การกระทำครั้งนี้ กระทบกระเทือนจิตใจของสมาชิก อดีตสมาชิก และผู้สนับสนุนจำนวน และจะสังเกตุเห็นว่า ในบรรดาบุคคลที่ไม่เห็นด้วยในการลงมติเข้าร่วมรัฐบาล ก็เป็นอดีตหัวหน้าพรรคฯ ทั้งสามคนที่ยังมีตำแหน่งอยู่ ดังนั้น สิ่งที่เกิดขึ้น ปฏิเสธไม่ได้ว่าคงส่งผลกระทบอย่างรุนแรง ในแง่คนที่เคยสนับสนุนพรรคมาอย่างยาวนาน และในช่วง 1-2 วันที่ผ่านมา ที่มีคนมาพูดคุยหรือแสดงความคิดเห็นกับผมไปในทิศทางเดียวกันหมด แต่เมื่อตัดสินใจแล้ว ก็กลายเป็นทิศทางของพรรค ที่ผู้ที่เป็นผู้บริหารก็ต้องเดินหน้าและรับผิดชอบ

ทั้งนี้ ไม่อยากให้เข้าใจว่ามันไม่ใช่เรื่องของความขัดแย้งในอดีต หรือการยึดติดกับเรื่องเก่า อันนี้เป็นเรื่องที่เขากระทบกระเทือนจิตใจ มองว่ามันขัดกับความเป็นพรรคประชาธิปัตย์ที่ยึดถือกันมาช้านาน ไม่ว่าจะเป็นแง่ของอุดมการณ์ ที่เคยประกาศไว้ตั้งแต่ก่อตั้งพรรคกับแนวทางที่พรรคทำงานทางการเมืองมาตลอด

ผมขอย้ำว่า ประชาธิปัตย์ที่อยู่ได้มาอย่างยาวนานในอดีตที่ผ่านมา มีเหตุผลหลัก ๆ นอกเหนือจากแนวคิดแนวทางในการทำงานแล้วก็คือ การพร้อมที่จะทำหน้าที่ฝ่ายค้าน และไม่ได้มุ่งแสวงหาในเรื่องของอำนาจโดยไม่มีเงื่อนไข นี่คือสิ่งที่ทำให้เป็นความแตกต่างกับหลายหลายพรรคในอดีต และจะสังเกตุเห็นว่า เมื่อใดก็ตามที่พรรคการเมือง ไม่ว่าจะเป็นพรรคไหน สูญเสียสิ่งเหล่านี้ไปก็ยากที่จะกอบกู้ศรัทธากับคืนมา

ผมสันนิษฐานว่า ทางผู้บริหารพรรคฯ เขาก็มีเหตุผลของเขา แต่ไม่แน่ใจว่า แนวความคิดที่มองว่า เป็นรัฐบาลการเข้าไปเป็นรัฐบาลแล้ว ช่วยสร้างผลงานหรืออะไรก็แล้วแต่ เพื่อที่จะเรียกคะแนนนิยมมาเป็นจริงได้ แล้วเนื่องจากจริง ๆ แล้ว สังคมก็มองเห็นชัดเจนว่า การเข้าไปครั้งนี้ ไม่ได้มีผลในเชิงเสถียรภาพของรัฐบาล เพราะไม่มีพรรคประชาธิปัตย์ รัฐบาลก็มีเสถียรภาพอยู่แล้ว และการเข้าไปร่วมครั้งนี้ ก็ยังไม่มีความชัดเจนว่า จะมีนโยบายอะไรที่พรรคประชาธิปัตย์จะเข้าไปผลักดันในตำแหน่งที่ได้มา ที่จะทำให้คนมองเห็นว่าไปสร้างความแตกต่างเปลี่ยนแปลง แต่เป็นเรื่องที่ผู้ที่ตัดสินใจจะต้องพิสูจน์ตัวเองต่อไป ดังนั้น ผมมองว่าการกระทำครั้งนี้ ส่งผลค่อนข้างรุนแรงกับบรรดาผู้สนับสนุนพรรค ที่สนับสนุนมายาวนาน ผมต้องติดตามไปต่อว่า อะไรจะเกิดขึ้น ในแง่ของผลจากการตัดสินใจครั้งนี้และความรับผิดชอบที่จะตามมา

สำหรับกรณีที่เลขาธิการพรรคฯ ชุดปัจจุบัน ระบุว่า **ที่ผ่านมาพรรคประชาธิปัตย์พ่ายแพ้มาโดยตลอด จึงตัดสินใจเข้าร่วมรัฐบาล** เพื่อให้พรรคเติบโต อดีตหัวหน้าพรรคประชาธิปัตย์ กล่าวว่า _“**เดี๋ยวรอพิสูจน์ได้ว่าเป็นจริงหรือไม่** แต่ประเด็นอยู่ตรงที่ว่า ในการพ่ายแพ้ที่ผ่านมา ทุกคนก็พูดชัดเจนว่า หลายครั้งเราอาจจะทำด้วยวิธีอื่น แล้วก็ประสบความสำเร็จมากกว่านี้ก็ได้ แต่ความเป็นประชาธิปัตย์ทำให้เราไม่ทำ เพราะฉะนั้น นี่คือสิ่งหนึ่งที่เปลี่ยนแปลงไป ซึ่งผมขอย้ำมีคำว่า **ที่ประชาธิปัตย์อยู่มายาวนาน ไม่ใช่เพราะว่าอะไรก็ได้เพื่อก้าวเข้าสู่อำนาจ**”_

ส่วนที่มีการอ้างว่า ที่พรรคประชาธิปัตย์เข้าร่วมรัฐบาลในครั้งนี้ เพราะผู้บริหารเมื่อปี 2553 ไม่อยู่ในพรรคแล้ว อภิสิทธิ์ กล่าวว่า _“เป็นเรื่องของแต่ละคนที่จะมอง ไม่ไปตอบโต้หรือวิจารณ์อะไร เพราะคิดว่า**ไม่ใช่เรื่องผู้บริหารยุคในยุคหนึ่ง กรณีนี้เป็นเรื่องของอุดมการณ์ แนวทางของพรรคที่ทำกันมาช้านาน**”_

คนอาจจะบอกว่า พรรคแต่ละยุคแต่ละสมัย อยู่ที่ตัวคนหรืออยู่ที่ผู้บริหารความจริงสิ่งที่จะยึดเหนี่ยว เพราะบุคคลไม่มีใครที่จะอยู่ค้ำฟ้า ความเป็นพรรคคือความคิดอุดมการณ์ ผมไม่ได้เป็นสมาชิกแล้ว แต่ผมคิดว่าผมยังยึดถืออุดมการประชาธิปัตย์อยู่

ส่วนการอ้างเช่นนี้ เหมือนกับให้ ‘อภิสิทธิ์’ **เป็นแพะ**หรือไม่ เจ้าตัวกล่าวว่า ไม่ติดใจอะไร เพราะ**เหตุผลหนึ่งที่ลาออกมาจากพรรค เพราะรู้ว่าจะเป็นความขัดแย้ง เป็นปัญหา** และถือว่าเมื่อพรรคได้เลือกผู้บริหารชุดนี้ ก็ต้องให้ทำงานอย่างเต็มที่ แต่จริง ๆ การตัดสินใจเข้าไปร่วม คิดว่าสังคมก็มองไปในทางเดียวกันว่า **ความจำเป็นมันไม่มี**

แต่เป็นเรื่องของการอยากเข้าสู่อำนาจมากกว่า หรือความเชื่อที่ว่า การจะประสบความสำเร็จทางการเมืองได้ต้องเข้าไปมีอำนาจ

สำหรับประเด็นที่มีการมองว่า ระหว่างพรรคประชาธิปัตย์ กับ พรรคเพื่อไทย ก็ต่อสู้กันมายาวนาน สุดท้ายจบแค่ที่ว่ามีอำนาจร่วมกันนั้น ขออย่าไปเจาะจงเฉพาะพรรคประชาธิปัตย์ ทั้งนี้ ตั้งแต่การเลือกตั้งในปีที่ผ่านมา คนจำนวนมากที่สนับสนุนหลากหลายพรรค ก็มีความรู้สึกว่ามีการละทิ้งหลายสิ่งหลายอย่างที่เคยบอกกับสมาชิกหรือผู้สนับสนุนไว้

ดังนั้น นี่เป็นเหตุผลหนึ่งที่ทำให้ พรรคประชาชน ถูกมองว่าจะมีความเข้มแข็งขึ้น เพราะไม่ได้เข้ามาอยู่ในขบวนการแบบนี้ 

และต้องบอกว่าเป็นเรื่องที่น่าเสียดาย สำหรับพรรคประชาธิปัตย์อยู่ในจุดที่น่าจะมีโอกาสในการสร้างพื้นที่ใหม่ทางการเมือง ให้ประชาชนที่เขามีความรู้สึกว้าเหว่ ว่าความเชื่ออุดมการณ์ ความคิดที่อยากทำการเมืองที่ดีหายไป มันหายไปเกือบหมด และอาจจะไม่ได้เห็นตรงกับพรรคประชาชนในหลายเรื่อง  
     
ส่วนในการเข้าร่วมรัฐบาลครั้งนี้ **พรรคประชาธิปัตย์ได้อะไร** อภิสิทธิ์ กล่าวว่า _**“ได้ตำแหน่ง”**_  
        
เมื่อถามว่า ตอนนี้บางคนมองว่าการเมืองวิปริต-วิกฤติอุดมการณ์แล้ว อภิสิทธิ์ ก็มองว่า เป็นสภาพการเมือง และเป็นอย่างนี้มาระยะหนึ่งแล้ว พอผ่านพ้นตรงนี้ไปแล้ว เข้าทำหน้าที่รัฐบาลตอนนี้ ต้องทำอย่างเดียวคือ สร้างผลงานให้กับประชาชน ที่จะหาทางเรียกคะแนนนิยมกลับมา

สิ่งที่น่าเสียดายคือ ประเทศอยู่ในช่วงที่ค่อนข้างจะมีปัญหาในเชิงโครงสร้างเยอะมาก ไม่ว่าจะเป็นเรื่องขีดความสามารถทางการแข่งขัน ความเหลื่อมล้ำ สังคมสูงวัย และอีกหลายอย่าง ซึ่งกำลังต้องการระบบการเมืองที่ดีเข้ามาจัดการ ทั้งประสิทธิภาพและคุณธรรม แต่ขณะนี้ ในรอบปีกว่ากว่าที่ผ่านมา เกือบทุกองค์กร ทุกสถาบัน กำลังถูกตั้งคำถาม ทั้งกระบวนการยุติธรรม นโยบายที่ใช้ในการหาเสียง สิ่งเหล่านี้มันบั่นทอนศรัทธา และการที่ประชาชนจะเข้ามามีส่วนร่วมในการที่จะทำให้การบริหารประเทศแก้ปัญหายาก ๆ ได้

เมื่อตั้งข้อสังเกตว่า จะทำให้คนที่อกหักจากพรรคประชาธิปัตย์ ไปเลือกพรรคประชาชนหรือไม่ อภิสิทธิ์ กล่าวว่า _“ผมไปตอบแทนคนอื่นไม่ได้ แต่ผมได้พูดไปแล้วว่า **พรรคประชาชนอยู่อยู่ในจุดที่ค่อนข้างได้เปรียบในแง่ที่ว่า ประชาชนมองว่าพรรคการเมืองต่าง ๆ วนเวียนและอยู่ในวังวนของการแย่งชิงอำนาจ** โดยไม่ได้คำนึงถึงเรื่องความคิดอุดมการณ์”_

ใครจะพูดอย่างไรก็แล้วแต่ สำหรับผู้สนับสนุนพรรคที่ร่วมรัฐบาลอยู่ขณะนี้ เขามองว่าเป็นเรื่องเดียวกัน เป็นเนื้อเดียวกัน จะอ้างอย่างเดียวคือ เพื่อป้องกันไม่ให้พรรคที่เป็นฝ่ายค้านอยู่มาเป็นรัฐบาล แต่กลับกลายเป็นว่า ทุกวันนี้ไปเพิ่มความเข้มแข็งให้กับพรรคที่เป็นฝ่ายค้านอยู่

ส่วนคะแนนจะสวิงหรือไม่ อภิสิทธิ์ กล่าวว่า _“ผมไม่ได้อยู่ในการเมือง แต่ได้พบปะกับผู้คน **คิดว่าคนจำนวนมากมีความรู้สึกที่ขณะนี้ มีความรู้สึกว่าเขาไม่มีทางเลือก** แต่เขาก็คงเลือกพรรคที่ยังไม่มีแผล ยังไม่มีประเด็นในเรื่องของการที่จะค่อยทำอะไรที่มองว่าเป็นการทรยศต่อความคิด ความเชื่อของคนที่เกี่ยวข้อง”_  
      
เมื่อถามว่า ในมุมของพรรคประชาธิปัตย์ ที่ตัดสินใจเข้าร่วมรัฐบาลครั้งนี้ อาจกระทบกับฐานเสียง โอกาสในการจะ **‘ฟื้นฟู-กอบกู้พรรคกลับมา’** คิดว่ามีหรือไม่ อภิสิทธิ์ บอกว่า ผมไม่ได้บอกว่าควรจะตัดสินใจทำตามฐานเสียงเสมอไป ปัญหามันอยู่ที่ว่าฐานเสียงด้วยเหตุผลอะไรและรับฟังได้จริงหรือไม่

อย่างที่ผมบอกว่า ไม่ได้มีความจำเป็นในการเสริมเสถียรภาพของรัฐบาล ยังมองไม่เห็นว่านโยบายที่จะเข้าไปผลักดันที่เป็นรูปธรรมที่ประชาชนจะเข้าใจรับรู้ได้ว่าเป็นเรื่องของประชาธิปัตย์จริง ๆ คืออะไร เพราะฉะนั้น จึงทำให้ตรงนี้เป็นเรื่องยากลำบากในการที่จะกอบกู้ศรัทธากับคืนมา

ส่วนที่มีการวิจารณ์ว่า การเลือกตั้งครั้งหน้า พรรคประชาธิปัตย์อาจกลายเป็น **‘พรรคต่ำสิบ’** หรือ **‘สูญพันธุ์’** ได้นั้น อภิสิทธิ์ กล่าวว่า ไม่มีใครทราบ แต่ก็หนักใจแทนผู้บริหาร

อยากจะบอกว่า ตรรกะที่บอกว่าถ้าเข้าไปมีอำนาจแล้วมีผลงาน ซึ่งก็ใช้มาแล้วครั้งหนึ่งเมื่อปี 2562 ซึ่งผมพูดตั้งแต่ตอนนั้นว่า มันไม่ใช่ สำหรับผู้ที่สนับสนุนพรรคมาเป็นเวลายาวนาน โดยเฉพาะพรรคประชาธิปัตย์ คือเรื่องของจุดยืน เรื่องของความมั่ยคง และหลักอ้างอิงในการตัดสินใจในเรื่องต่าง ๆ 

สวนโอกาสที่  ‘อภิสิทธิ์’ จะกลับมากอบกู้พรรคประชาธิปัตย์ อีกครั้งเป็นไปได้หรือไม่ อภิสิทธิ์ กล่าวว่า _**“ผมไม่ได้คิดตั้งพรรค ไม่ได้คิดจะไปไหนอยู่แล้ว แต่ตอนจะกลับมาประชาธิปัตย์ได้ ก็ต้องเป็นอุดมการประชาธิปัตย์แบบที่ผมเข้าใจ”**_  
       
เมื่อถามถึงกรณีที่มีการพูดกันว่า พรรคประชาธิปัตย์บอบช้ำใกล้จะตาย แต่จะกลับมาฟื้นใหม่ได้โดยมี ‘อภิสิทธิ์’ กลับมากอบกู้นั้น เจ้าตัวก็มองว่า _“ไม่มีใครทราบอนาคต และการจะกอบกู้อะไรต่าง ๆ ไม่ใช่เรื่องง่ายอยู่แล้ว **เพียงแต่ให้เวลาในขณะนี้เป็นตัวพิสูจน์ก่อนว่า แนวทางที่ผู้บริหารชุดปัจจุบันเชื่อ ในที่สุดมันเป็นจริงหรือไม่** ถ้าเป็นจริง หลายคนที่วิเคราะห์ก็ผิด และพรรคก็เติบโตไป **แต่สำหรับผม ไม่ได้ยินดียินร้ายอะไรกับการเติบโตด้วยวิธีแบบนี้** จึงอยู่ที่ผู้บริหารเขาจะตัดสินใจอย่างไร”_  
       
เมื่อถามว่า มีโอกาสสำหรับพรรคประชาธิปัตย์ บนเส้นทางการเมืองที่มีความเปลี่ยนแปลงเกิดขึ้นหลายอย่าง อภิสิทธิ์ กล่าวว่า _“ด้วยความที่ผมอยู่กับพรรคมานานมาก และรู้จักกับทุกคนที่สนับสนุนไม่มากก็น้อยมาโดยตลอด **ผมยังเชื่อว่า มีคนจำนวนมาก ยังมีความผูกพัน ยังมีความรักความเป็นประชาธิปัตย์แบบที่เขาเคยรู้จักผม**”_

วันข้างหน้าผมจะกลับมาตรงนั้นได้หรือไม่ ก็เป็นโจทย์ที่ยาก แต่ก็ไม่ใช่เรื่องที่จะเป็นไปไม่ได้”     

ส่วนข้อสังเกตที่ว่า พรรคประชาธิปัตย์ขณะนี้ละทิ้งอุดมการณ์ และคำขวัญของพรรคไปหรือไม่ อดีตหัวหน้าพรรคประชาธิปัตย์ ก็บอกว่า ดูเหมือนพรรคเพื่อไทยเขาบอกเองว่า **“ประชาธิปัตย์วันนี้ ไม่ใช่ประชาธิปัตย์วันก่อน”** ส่วนที่พรรคเพื่อไทยบอกว่า อุดมการณ์คล้ายกันแล้วนั้น ก็ต้องถามพรรคเพื่อไทย เพราะเป็นคนเขียนหนังสือเชิญเข้าร่วมรัฐบาล  
        
สุดท้าย ในฐานะที่อยู่กับพรรคมานาน และต่อสู้กับพรรคเพื่อไทย มายาวนาน คิดว่าสองพรรคนี้คืออุดมการณ์คล้ายกัน หรือมีอุดมการณ์เดียวกันหรือไม่ อภิสิทธิ์ บอกว่า _“ถ้าพรรคเพื่อไทย มองว่าพรรคประชาธิปัตย์เปลี่ยนไปแล้ว **ผมก็มองว่าพรรคเพื่อไทย ยังไม่ได้เปลี่ยน ยังเหมือนเดิมทุกอย่าง**_

สิ่งที่หลายคน ไม่ใช่เฉพาะพรรคประชาธิปัตย์ ที่ประชาชนออกไปต่อสู้ และหลายเรื่องเป็นสิ่งที่ศาลพิพากษาแล้ว ก็ยังคงดำรงต่อไป เป็นแนวทางของพรรคเพื่อไทย จนถึงปัจจุบัน

## Credit
- กองบรรณาธิการ SPACEBAR


========================================

# แฉเพื่อชาติ? หวัง ‘เสรีพิศุทธ์’ เปิดความจริง ‘ทักษิณ-ชั้น 14 รพ.ตำรวจ’ 

**ID:** 19208
**Slug:** jatuporn-theptai-sereepisuth-the-truth-about-thaksin-on-14-th-floor-police-general-hospital
**Published At:** 2024-08-31 13:59:29
**Locale:** th
**Excerpt:** ‘จตุพร’ วอน ‘เสรีพิศุทธ์’ จัดเต็ม! อย่ากั๊กข้อมูล‘ชั้น 14’ กระทุ้งฝ่ายที่เกี่ยวข้องตรวจสอบ ‘ทักษิณ’ ป่วยทิพย์หรือไม่ เพื่อให้สังคมสิ้นสงสัย ด้าน ‘เทพไท’ เชื่อถ้าไม่ ‘ล้มมวย’ มีคนติดคุกเพียบ
**Category:** การเมือง, politics
**Tags:** 

## Highlights
- ‘จตุพร’ วอน ‘เสรีพิศุทธ์’ จัดเต็ม! อย่ากั๊กข้อมูล‘ชั้น 14’ 
- กระทุ้งทุกองค์กรตรวจสอบ ‘ทักษิณ’ ป่วยทิพย์หรือไม่ เพื่อให้สังคมสิ้นสงสัย
- ‘เทพไท’ เชื่อถ้าไม่ล้มมวย มีคนติดคุกเพียบ

## Content

เรียกเสียงฮือฮาไปพอสมควรกับการออกมาประกาศ **‘ถอนตัว’** จากการร่วมรัฐบาลกับ **‘พรรคเพื่อไทย’** ของ **‘พล.ต.อ.เสรีพิศุทธ์ เตมียเวส’** แถมทิ้งบอมบ์ใส่ **‘ทักษิณ ชินวัตร’** ตัดสัมพันธ์ 51 ปี เพราะ _**“น้อยใจ”**_ พร้อมแฉแชทลับปม **‘ชั้น 14 รพ.ตำรวจ’** โดยอ้างมีไม้เด็ดที่เตรียมปล่อยออกมาเป็นสเต็ปๆ อีกด้วย

“พูดตลอดเวลาเป็นหนี้ผมเป็นพันครั้งต้องชดใช้ แต่พูดแล้วก็เฉย แม้กระทั่งตอนผมไปเยี่ยมที่โรงพยาบาลตำรวจ ก็พูดว่าต้องตอบแทน แต่ก็เฉย ไม่เป็นไร เพราะการจัดตั้งรัฐบาลเป็นเรื่องของ แพทองธาร จะเอา สส. หรือไม่เอา สส. ก็ได้ เป็นอำนาจนายกฯ แต่ลืมผมทุกที”

เขี่ยลูกมาแบบนี้ **‘จตุพร พรหมพันธุ์’** วิทยากรคณะหลอมรวมประชาชน จึงกระตุ้นให้ พล.ต.อ.เสรีพิศุทธ์ รีบเปิดเผยข้อมูลให้หมด เพื่อความจริงจะได้ปรากฏ และประชาชนจะได้หายสงสัยว่า ทักษิณ **ป่วยจริง**หรือ**ป่วยทิพย์**

“การเปิดเผยข้อมูลจึงควรต้องจัดเต็ม เพื่อให้ความเป็นจริงได้ปรากฏต่อชาติบ้านเมือง เรื่องที่เขารับปากให้ตำแหน่งทางการเมืองขอให้วางไว้ก่อน เพราะเขาไม่ได้รับปากกับ เสรีพิศุทธ์ คนเดียวหรอก ขอให้วางเรื่องของตัวเองก่อน แล้วทำสิ่งที่ผิดให้ออกไปจากการเมืองไทย อันจะนำพาไปสู่ความเสียหายในเรื่องอื่นๆตามมาอีก”

จตุพร ยังระบุถึงการตรวจสอบของแพทยสภา ต้องไม่ปล่อยให้บ้านเมืองเสียหายมากกว่านี้ รีบเปิดเผยผลสอบสวน 4 หมอจากโรงพยาบาลตำรวจ กับ โรงพยาบาลราชทัณฑ์ ออกมาอย่างไม่ชักช้า เพื่อนำทางให้การตรวจสอบของส่วนอื่นได้เดินหน้า พร้อมหวังว่าทุกกระบวนการตรวจสอบ ทั้งคณะกรรมการป้องกันและปราบปรามการทุจริตแห่งชาติ (ปปช.) และแพทยสภา ควรขยับอย่างมีนัยยะสำคัญและปิดการตรวจสอบตามกำหนดภายในเดือนพฤศจิกายนนี้ ไม่ควรดึงเวลาออกไป เพราะบ้านเมืองจะเกิดความเสียหาย

“คิดด้วยตรรกะธรรมดาแล้ว ถ้าทักษิณ ป่วยจริง ทั้งโรงพยาบาลตำรวจ กรมราชทัณฑ์ และ ป.ป.ช. ไม่รู้จะกั๊กข้อมูลไว้ทำไม ขณะที่ พล.ต.อ.เสรีพิศุทธ์ ออกมาพูดขนาดนี้ จึงคิดเป็นอื่นไปไม่ได้ ซึ่งไม่แตกต่างจากหัวหน้าพยาบาล ชั้น 14 โรงพยาบาลตำรวจ บอกว่านาน ๆ ญาติมาครั้ง ย่อมแสดงถึงป่วยจริงหรือไม่และอยู่โรงพยาบาลตำรวจ หรือไม่ เรื่องนี้ต้องตรวจสอบให้สิ้นสงสัยของสังคม”

### **ถ้า ‘เสรีพิศุทธ์’ ไม่ล้มมวย มีคนติดคุกเพียบ!**

ส่วนทางด้าน **เทพไท เสนพงศ์** อดีต สส.นครศรีธรรมราช พรรคประชาธิปัตย์ ก็เชื่อว่าถ้า พล.ต.อ.เสรีพิศุทธ์ **ไม่ล้มมวย** ก็จะมีคนติดคุกเพียบ เพราะการที่ออกมายืนยันว่าไปเยี่ยม ทักษิณ จริง และไม่ได้เจอเจ้าหน้าที่ของเรือนจำ แสดงว่ากรมราชทัณฑ์ปล่อยให้ ทักษิณ พักอยู่ที่ชั้น 14 โรงพยาบาลตำรวจ ตามลำพัง โดยไม่มีผู้คุมเรือนจำเข้ามาดูแลอย่างใกล้ชิดตามที่ได้ชี้แจง

ดังนั้น **ถ้าพิสูจน์ได้ว่าข้อมูลของ พล.ต.อ.เสรีพิศุทธ์ เป็นความจริง จะต้องมีผู้รับรับผิดตามประมวลกฎหมายอาญามาตรา 157 หลายคน** นับตั้งแต่ผู้คุมของเรือนจำขึ้นไปถึงเจ้าหน้าที่ผู้รับผิดชอบตามลำดับชั้น 

และถ้าหากว่า พล.ต.อ.เสรีมีพิศุทธ์ ได้เปิดเผยข้อเท็จจริงเกี่ยวกับบรรยากาศการเข้าเยี่ยมและอาการป่วยของ ทักษิณ ว่าเป็นอย่างไร มีอาการป่วยจริงหรือไม่ หรืออยู่สุขสบาย มีการพูดคุยกันอย่างคนปกติทั่วไป ก็แสดงว่าการปฏิบัติหน้าที่ของกรมราชทัณฑ์และโรงพยาบาลตำรวจ ได้ร่วมกันปกปิดความจริงเกี่ยวกับอาการป่วยของ ทักษิณ ซึ่งอาจทำให้มีผู้ต้องรับโทษติดคุกแทน ทักษิณ จำนวนหลายคน

“เพื่อให้เรื่องนี้เกิดความกระจ่างชัด ขอให้หน่วยงาน ป.ป.ช.ได้เร่งรัด เชิญตัวพล.ต.อ.เสรีพิศุทธ์ เข้าให้รายละเอียดข้อเท็จจริงทั้งหมด เชื่อว่าความจริงเกี่ยวกับอาการป่วยของนายทักษิณ ที่อยู่ในความสนใจของประชาชนทั้งประเทศ มีความชัดเจนยิ่งขึ้น และหวังว่าด้วยเกียรติยศ ชื่อเสียงของพล.ต.อ.เสรีพิศุทธ์ เตมียเวส อดีตผู้บัญชาการตำรวจแห่งชาติ และวีรบุรุษนาแก จะไม่ทำให้เรื่องนี้ เป็นมวยล้มต้มคนดูอย่างแน่นอน”

ปมร้อนที่ พล.ต.อ.เสรีพิศุทธ์ แย้มออกมา จะกลายเป็น **‘มวยล้มต้มคนดู’** หรือไม่? โปรดติดตามกันยาว ๆ

อ่านเพิ่มเติม:

[**น้อยใจ! ‘เสรีพิศุทธ์’ ประกาศนำ ‘เสรีรวมไทย’ ถอนตัวร่วม ‘รัฐบาลเพื่อไทย’ ลั่นต้องรบกันท่าเดียว**](https://spacebar.th/politics/sereepisuth-thai-liberal-party-withdraw-from-government-participation)

[**‘เสรีพิศุทธ์’ สยบข่าวลือนั่ง ‘รองนายกฯ’ ย้ำจุดยืนเป็นฝ่ายค้าน**](https://spacebar.th/politics/sereepisutht-30-aug-24-part1)

## Credit
- กองบรรณาธิการ SPACEBAR
- คมกริบ จันทร์เพ็ชร


========================================

# ความฉลาดทางดิจิทัล จำเป็นสำหรับงานยุคใหม่อย่างไร?

**ID:** 19205
**Slug:** etda-first-jobber-dq-digital-intelligence-quotient-edc-plus
**Published At:** 2024-08-31 13:00:00
**Locale:** th
**Excerpt:** ETDA แนะ First Jobber อัปสกิล DQ – ความฉลาดทางดิจิทัล กับ EDC Plus ตอกย้ำ เป็นการสร้างแต้มต่อในการทำงานยุคใหม่ สู่ความสำเร็จในทุกสายอาชีพ 
**Category:** ธุรกิจ-เศรษฐกิจ, business, ไอที-เทคโนโลยี, it-tech
**Tags:** 

## Highlights
- ETDA แนะ First Jobber อัปสกิล DQ – ความฉลาดทางดิจิทัล กับ EDC Plus
- ตอกย้ำ เป็นการสร้างแต้มต่อในการทำงานยุคใหม่
- สู่ความสำเร็จในทุกสายอาชีพ

## Content

**แวดวงการทำงานหมุนเร็วตามกระแสโลก โดยเฉพาะยุคดิจิทัล ทำให้เกิดความต้องการทักษะแรงงานใหม่ๆ** ในขณะเดียวกันก็ส่งผลให้แรงงานหลายภาคส่วนถูกจ้างงานน้อยลงเช่นกัน แล้วอะไร คือทักษะสำคัญสำหรับโลกการทำงานยุคนี้ **นักศึกษาจบใหม่ที่กำลังเริ่มเข้าสู่ชีวิตการทำงาน หรือเรียกว่า Frist Jobber** ต้องรู้อะไร?

**ETDA หรือสำนักงานพัฒนาธุรกรรมทางอิเล็กทรอนิกส์** หน่วยงานที่มุ่งสร้างความตระหนักรู้ เพื่อให้คนไทยทุกกลุ่มใช้ดิจิทัลอย่างสร้างสรรค์และรู้เท่าทันในทุกแง่มุม มีข้อแนะนำ โดยชี้ถึงยุคปัจจุบัน ที่มีเทคโนโลยีดิจิทัลเข้ามาเกี่ยวข้อง ตลาดแรงงานยุคใหม่ จึงต้องการทักษะ **DQ (Digital Intelligence Quotient)  หรือคือ ทักษะความฉลาดทางดิจิทัล นั่นเอง!!**

### **รู้จัก DQ และการอัปสกิล ทำได้อย่างไร?**

**DQ (Digital Intelligence Quotient)  คือ ทักษะความฉลาดทางดิจิทัล** เป็นกลุ่มความสามารถในการเข้าใจและใช้เทคโนโลยีดิจิทัลอย่างมีประสิทธิภาพ ปลอดภัย และมีจริยธรรม ทั้งในแง่ของการรับรู้ การสื่อสาร การปรับตัวให้เข้ากับโลกดิจิทัลและสามารถจัดการความเสี่ยงจากภัยออนไลน์ได้อย่างรู้เท่าทัน ซึ่งทักษะ DQ ถือว่า มีความสำคัญมาก กับคนทำงาน โดยเฉพาะ First Jobber ที่กำลังจะเริ่มทำงานในยุคดิจิทัล ที่เทคโนโลยีได้กลายมาเป็นส่วนสำคัญในการทำงานในแทบทุกกระบวนการ ที่สำคัญคนทำงานก็ต้องตามให้ทันความก้าวหน้าและการเปลี่ยนแปลงของเทคโนโลยีเหล่านี้ด้วย

เพราะจากรายงาน The Future of Jobs 2023 โดย World Economic Forum ระบุว่าในอีก 5 ปีข้างหน้า (ปี 2028) กว่า 85% ขององค์กรที่สำรวจ ยอมรับการนำเทคโนโลยีใหม่และการขยายการเข้าถึงดิจิทัลจะเป็นตัวขับเคลื่อนหลักในการเปลี่ยนแปลงองค์กร และมากกว่าครึ่ง มองว่าการนำเทคโนโลยีมาใช้ จะช่วยขับเคลื่อนการเติบโตและสร้างความได้เปรียบของบริษัท 

ดังนั้น **ทักษะด้านเทคโนโลยี โดยเฉพาะ AI และ  Big Data จึงเป็นทักษะหนึ่งที่เป็นที่ต้องการ** **ในตลาดแรงงานคาดว่า ภายในปี 2025 จะมีพนักงานกว่า 50% ที่จำเป็นต้องได้รับฝึกฝนทักษะใหม่โดยเฉพาะทักษะด้านดิจิทัล**

นี่จึงสะท้อนให้เห็นว่า ไม่ใช่แค่ในอนาคตเท่านั้นแต่วันนี้ **ทักษะ DQ ถือเป็นทักษะที่คนทำงานยุคนี้จะต้องมี** เพราะไม่เพียงช่วยให้คนทำงานอย่างเราๆ โดยเฉพาะคนทำงานน้องใหม่ สามารถปรับตัวทันต่อความก้าวหน้าของเทคโนโลยีได้ดี ทั้งในมุม**การใช้งานที่ไม่เพียงแค่ใช้ได้ แต่ยังใช้เป็น สามารถการวิเคราะห์ข้อมูล หรือทำความเข้าใจและสามารถจัดการกับความเสี่ยงทางไซเบอร์** รวมถึงดูแลข้อมูลส่วนตัวได้อย่างมีประสิทธิภาพ ที่สำคัญยังช่วยสร้างเเต้มต่อทำให้เรากลายเป็นคนทำงานที่ไม่ว่า องค์กร หรือบริษัทไหนๆ ต่างก็ต้องการตัว

### **อัปสกิล DQ ให้โดดเด่น กับ EDC Plus!**

เมื่อเหล่าคนทำงาน หรือ น้องๆ First Jobber รู้แล้วว่า ทักษะ DQ หรือ ความฉลาดทางดิจิทัล มีความสำคัญเข้ามาช่วยเพิ่มประสิทธิภาพการทำงานในยุคดิจิทัล หลายคนอาจเกิดคำถามว่าถ้าอยากอัปสกิล DQ นี้ จะต้องทำอย่างไรและต้องไปเรียนที่ไหน? นี่เลยหลักสูตรดีๆ จากโครงการ ETDA Digital Citizen หรือที่รู้จักในนาม EDC อย่างหลักสูตร **EDC Plus** ตัวใหม่จาก ETDA ที่ต่อยอดความสำเร็จจากหลักสูตรดัง เช่น **หลักสูตร EDC หรือ “หลักสูตรการสร้างความตระหนักรู้ในการใช้อินเทอร์เน็ต”** ต้นแบบของหลักสูตรที่มุ่งสร้างความตระหนักรู้และเพิ่มพูนทักษะการใช้งานอินเทอร์เน็ตอย่างสร้างสรรค์และปลอดภัย

โดย**จุดเด่นของหลักสูตร EDC Plus** นอกจากเนื้อหาจะมีความทันสมัยสอดคล้องกับการเปลี่ยนแปลงของเทคโนโลยีและความต้องการของสังคมในปัจจุบัน โดยเฉพาะกลุ่ม First Jobber ที่ต้องเข้าสู่ตลาดแรงงาน หลักสูตรนี้ยังปรับปรุงเนื้อหาให้ครอบคลุมประเด็นใหม่ๆ เช่น AI, การดูแลข้อมูลส่วนบุคคล, Digital ID และมารยาทในโลกดิจิทัล (Netiquette) รวมถึงการพัฒนาทักษะด้านความปลอดภัยทางไซเบอร์ โดยเน้นให้ผู้เรียนเป็นศูนย์กลาง พร้อมยึดหลักการยกระดับความฉลาดทางดิจิทัล หรือ DQ ของหลักสูตร EDC เดิม ที่อ้างอิงมาจากแนวคิดของมาตรฐานสากล เพื่อพัฒนาให้ครอบคลุมและลึกซึ้งในทุกมิติยิ่งขึ้นทั้ง 5 ด้านได้แก่   
**1. อัตลักษณ์ทางดิจิทัล (Digital Identity)** ที่ช่วยให้เข้าใจและระมัดระวังการสร้างตัวตนและการเปิดเผยข้อมูลส่วนตัวบนโลกออนไลน์   
**2. การใช้เทคโนโลยีดิจิทัลอย่างเหมาะสม (Digital Use)** เน้นการบาลานซ์เวลาหน้าจอให้สมดุลและรู้ถึงผลกระทบทางกายและจิตใจจากการใช้งานอินเทอร์เน็ต    
**3. การจัดการความปลอดภัยในโลกดิจิทัล (Digital Security)** รู้จักพฤติกรรมเสี่ยงบนโลกออนไลน์ ที่มาพร้อมวิธีป้องกันการคุกคามทางไซเบอร์   
**4. การสื่อสารด้านดิจิทัล (Digital Communication)** รู้จักสื่อสารที่เหมาะสมผ่านเครื่องมือและการสร้างปฏิสัมพันธ์ที่ดี โดยไม่ทิ้งร่องรอยเชิงลบบนโลกดิจิทัล   
**5. การรู้เท่าทันดิจิทัล (Digital Literacy)** เข้าใจความหลากหลายของข้อมูลบนโลกออนไลน์และสามารถสร้างสรรค์คอนเทนต์ดิจิทัลได้อย่างมีคุณภาพ

### **ไฮไลท์ EDC Plus อัปสกิล DQ ไม่มีพื้นฐานก็เรียนได้**

นอกจากความน่าสนใจของหลักสูตร EDC Plus ตามประเด็นที่กล่าวมาข้างต้นแล้ว หลักสูตรนี้ยังมีไฮไลท์เด็ด ที่น่าสนใจที่คนทำงานน้องใหม่ หรือ First Jobber จะต้องไม่พลาด เพื่ออัปสกิลทักษะ DQ เติมความฉลาดทางดิจิทัลอย่างแน่นอน! เพราะในหลักสูตร EDC Plus ถูกดีไซน์ขึ้นใหม่เพื่อให้ตอบโจทย์ชีวิตการทำงานยุคนี้เลยไม่ว่าจะเป็น  
● **Digital Footprint -** จัดการร่องรอยดิจิทัลเพื่อไม่พลาดโอกาสครั้งสำคัญ เพราะทุกโพสต์บนโซเชียลมีเดีย คือร่องรอยดิจิทัล ที่สะท้อนความคิดและพฤติกรรม และ HR หลายองค์กรใช้ร่องรอยดิจิทัลเหล่านี้ ในการพิจารณาคัดเลือกเข้าทำงาน หลักสูตรนี้ก็จะช่วยให้คุณเข้าใจและสร้าง Digital Footprint ที่ดีพร้อมหลีกเลี่ยงพฤติกรรมที่ไม่เหมาะสม เพื่อเพิ่มโอกาสในการทำงานได้อย่างมั่นใจ

● **Future Skill -** ทักษะแห่งอนาคตที่นายจ้างส่วนใหญ่ต่างมองหา เพราะการทำงานยุคใหม่ ทักษะการสื่อสารข้ามวัฒนธรรม การรู้เท่าทันความปลอดภัยไซเบอร์  
และการคิดเชิงสร้างสรรค์ กลายเป็นสิ่งจำเป็น หลักสูตร EDC Plus จะพาคุณไปเรียนรู้ทักษะเหล่านี้ รวมถึง ‘มารยาทในโลกดิจิทัล’ ที่ช่วยให้การสื่อสารในยุคออนไลน์เป็นไปอย่างราบรื่น

● **Digital Content Creation -** พื้นฐานการสร้างคอนเทนต์อย่างมืออาชีพ ที่จะเตรียมความพร้อมให้คุณตั้งแต่การเลือกประเภทคอนเทนต์ การนำเสนอเนื้อหาที่น่าสนใจ ไปจนถึงการทำคอนเทนต์ที่ไม่ละเมิดกฎหมายและลิขสิทธิ์รวมถึงเคล็ดลับที่ทำให้คอนเทนต์ของคุณโดดเด่น

● **Digital Health** - สมดุลสุขภาพในยุคดิจิทัล การใช้เทคโนโลยีตลอดเวลาอาจส่งผลเสียต่อสุขภาพ หากไม่จัดการเวลาให้ดี หลักสูตรนี้จะแนะนำวิธีป้องกัน Digital Fatigue (ความเหนื่อยล้าทางดิจิทัล) เช่น การพักสายตา จัดท่านั่งที่ถูกต้อง และทำ Digital Detox เพื่อให้คุณใช้เทคโนโลยีอย่างมีประสิทธิภาพโดยไม่ทำร้ายสุขภาพ

● **การใช้ AI ในชีวิตประจำวัน** - ที่จะสอนตั้งแต่การใช้งาน AI ไปจนถึงการเขียน prompt อย่างไรให้ได้ผลลัพธ์ที่ดีและตรงใจ รวมถึงการคาดการณ์แนวโน้มของ AI ที่จะมาช่วยเพิ่มประสิทธิภาพในการทำงานของคุณในอนาคต

กล่าวได้ว่า **การพัฒนาทักษะ DQ หรือ ความฉลาดทางดิจิทัล เป็นความจำเป็นทั้งในโลกการทำงานยุคใหม่ และไลฟ์สไตล์ชีวิต** เมื่อเรารู้และเท่าทันดิจิทัล เราก็จะสามารถใช้เทคโนโลยีได้อย่างชาญฉลาด รู้ทันดิจิทัลโลกสว่างและโลกมืด ได้อย่างไม่มีปัญหา ซึ่ง EDC Plus คือตัวช่วยหนึ่งที่ตอบโจทย์ เพราะไม่ว่าคุณจะเป็น  First Jobber เป็นคนที่ทำงานมานานแล้ว หรือเป็นนักศึกษา ประชาชนทั่วไป แม้ไม่มีทักษะพื้นฐาน ก็สามารถเรียนรู้และอัปทักษะ DQ ไปกับ EDC Plus ได้ใน 3 ชั่วโมง! และเมื่อเรียนจบ ยังได้รับใบประกาศออนไลน์ เป็นใบเซอร์ฯ ติดตัว เพื่อการทำงานได้อีกด้วย

สำหรับผู้สนใจเรียนหลักสูตร EDC Plus สามารถเรียนได้ผ่านระบบ DSD online training ของกรมพัฒนาฝีมือแรงงานที่ [www.etda.or.th/th/edcplus](http://www.etda.or.th/th/edcplus) หรือติดตามข้อมูลเพิ่มเติมเกี่ยวกับโครงการ EDC เพิ่มเติมได้ที่เว็บไซต์ ETDA ที่  [https://bit.ly/3T7UQUe](https://bit.ly/3T7UQUe)

## Credit
- กองบรรณาธิการ SPACEBAR


========================================

# โต้ ‘แพทองธาร’ ประชาธิปัตย์มีศักดิ์ศรี

**ID:** 19207
**Slug:** ramech-31aug2024
**Published At:** 2024-08-31 12:38:02
**Locale:** th
**Excerpt:** ‘ราเมศ’ โต้ ‘แพทองธาร’ ยัน ปชป. มีศักดิ์ศรี
**Category:** การเมือง, politics, การเมืองระดับชาติ, national
**Tags:** 

## Highlights
- ‘ราเมศ’ โต้ ‘แพทองธาร’ ยัน ปชป. มีศักดิ์ศรี ไม่เกี่ยวมติร่วมรัฐบาล 
- ย้ำ อดีตหัวหน้าพรรคประชาธิปัตย์ ไม่มีโกง ไม่มีหนี ไม่มีคุก

## Content

ราเมศ รัตนะเชวง อดีตโฆษกพรรคประชาธิปัตย์ กล่าวถึงกรณีที่ แพทองธาร ชินวัตร นายกรัฐมนตรี กล่าวพาดพิงถึงพรรคประชาธิปัตย์ กรณีไม่สามารถยอมรับการกระทำของผู้บริหารพรรคประชาธิปัตย์ในอดีตได้นั้นว่า หลายครั้งหลายคนในพรรคเพื่อไทยพยายามพาดพิงการดำเนินการกิจกรรมทางการเมืองในอดีตของพรรคประชาธิปัตย์ ก็ต้องตั้งคำถามกลับว่า อดีตหัวหน้าพรรคประชาธิปัตย์มีใครเคยติดคุก เคยโกงประเทศหรือไม่ มีหัวหน้าพรรคที่เป็นอดีตนายกรัฐมนตรีต้องหนีคดีโกงชาติบ้านเมืองออกนอกประเทศบ้างหรือไม่

ราเมศ กล่าวว่า ผู้บริหารชุดปัจจุบันนำประชาธิปัตย์เข้าร่วมรัฐบาล แต่มีสมาชิก มีประชาชนที่มีความเห็นต่างไม่เห็นด้วย อดีต สส. อดีตรัฐมนตรี บุคคลที่ยังรักและศรัทธาพรรคที่ยังยืนหยัด เขายังรักศักดิ์ศรีและคุณความดีในอดีตของพรรคที่ได้สร้างได้สะสมมา การจะมาว่ากล่าวทับถมอดีต คงไม่ถูกต้อง เพราะถ้ากล่าวถึงอดีต นับแต่ไทยรักไทย พลังประชาชน จนมาถึงเพื่อไทย พูดวันหนึ่งคงไม่จบ โดยเฉพาะเรื่องคดีทุจริตที่ศาลมีคำพิพากษาแล้วเดือนนึงไม่รู้จะพูดกันจบหรือเปล่า

ราเมศ กล่าวอีกว่า การที่คนของพรรคเพื่อไทยพยายามพูดถึงอภิสิทธิ์ เวชชาชีวะ อดีตหัวหน้าพรรค เรื่องการสลายการชุมนุม ล้วนแล้วแต่เป็นเท็จทั้งสิ้น กระบวนการทุกอย่างได้ดำเนินการไปตามกรอบของกฎหมาย ผ่านกระบวนการยุติธรรม ผ่านคณะกรรมการป้องกันและปราบปรามการทุจริตแห่งชาติ (ป.ป.ช.) และที่ปรากฏข้อเท็จจริงชัดตามคำพิพากษาของศาลว่า การชุมนุม มิใช่การชุมนุมโดยสงบตามรัฐธรรมนูญ และมีบุคคลที่มีอาวุธปืนปะปนอยู่ในกลุ่มผู้ชุมนุม เรื่องนี้มีการหยิบยกมาฟ้องร้องกันในหลายคดีข้อเท็จจริงจบไปแล้วนายอภิสิทธิ์ไม่ได้กระทำความผิด ที่พยายามพูดว่ายังรับเรื่องนี้ไม่ได้ก็เพื่อให้พรรคเพื่อไทยดูดีในสายตาของกลุ่มผู้ชุมนุม

“ต้องแยกพรรคประชาธิปัตย์กับมติให้ร่วมรัฐบาลออกจากกัน เพราะศักดิ์ศรีของพรรคทั้งหมดที่ผ่านมาไม่ได้จบตรงมติที่ให้ร่วมรัฐบาล ที่จะให้ใครมาย่ำยีศักดิ์ศรีความเป็นประชาธิปัตย์ในอดีตได้ ขอให้นายกรัฐมนตรีย้อนกลับไปดูอดีตพรรคของคุณ จนมาถึงปัจจุบัน และอนาคตจะมาถึงเร็วๆนี้ ว่าจะมีจุดหมายปลายทางเป็นอย่างไร”

## Credit
- กองบรรณาธิการ SPACEBAR


========================================

# เร่งตรวจคุณสมบัติรัฐมนตรี รีบตั้ง ‘รัฐบาลแพทองธาร’

**ID:** 19206
**Slug:** phumtham-said-nacc-returned-results-of-qualification-examination-of-prospective-ministers
**Published At:** 2024-08-31 12:08:00
**Locale:** th
**Excerpt:** ‘ภูมิธรรม’ เผย ‘ป.ป.ช.’ ส่งผลตรวจคุณสมบัติว่าที่รัฐมนตรีแล้ว รอ ‘สลค.-กฤษฎีกา’ตรวจซ้ำ อุบตอบเสี่ยงมีคดีกี่คน หวังให้เรียบร้อยภายใน 15 ก.ย.นี้ พร้อมเมินกระแสต้านดึง ‘ประชาธิปัตย์’ ร่วมรัฐบาล ขอโอกาสให้ได้ทำงาน 
**Category:** การเมือง, politics
**Tags:** 

## Highlights
- ‘ภูมิธรรม’ เผย ‘ป.ป.ช.’ ส่งผลตรวจคุณสมบัติว่าที่รัฐมนตรีแล้ว 
- รอ ‘สลค.-กฤษฎีกา’ตรวจซ้ำ อุบตอบเสี่ยงมีคดีกี่คน หวังให้เรียบร้อยภายใน 15 ก.ย.นี้
- เมินกระแสต้านดึง ‘ประชาธิปัตย์’ ร่วมรัฐบาล ขอโอกาสให้ได้ทำงาน 

## Content

ถูกจับตาอย่างต่อเนื่องสำหรับ **‘การจัดตั้งรัฐบาล’** และล่าสุด **คณะกรรมการป้องกันและปราบปรามการทุจริตแห่งชาติ (ป.ป.ช.)** ได้ส่งรายชื่อตรวจคุณสมบัติและส่งกลับมาที่**สำนักงานเลขาธิการคณะรัฐมนตรี (สลค.)** แล้ว ซึ่งแน่นอนต้องถูกตั้งข้อสังเกตว่ามี ‘ชื่อใคร’ สุ่มเสี่ยงหรือไม่

ในเรื่องนี้ **ภูมิธรรม เวชยชัย** รองนายกรัฐมนตรี และ รมว.พาณิชย์ ปฏิบัติหน้าที่แทนนายกรัฐมนตรี เผยกับผู้สื่อข่าวว่า _“**พูดยากว่าสุ่มเสี่ยงหรือไม่สุ่มเสี่ยง** เราไม่ได้เห็นรายละเอียด แต่**เป็นเรื่องของสำนักเลขาธิการคณะรัฐมนตรี (สลค.) และสำนักงานคณะกรรมการกฤษฎีกาที่จะตรวจสอบ** ซึ่งเขาได้รับเรื่องทั้งหมดแล้วก็จะตรวจสอบตามนั้น ก็รอดูผลทั้งหมดออกมาจะเป็นอย่างไร ก็คิดว่าน่าจะเรียบร้อยได้โดยเร็วที่สุด ไม่นาน”_

ส่วน ป.ป.ช.ระบุแค่ว่าใครมีคดีแค่นั้นใช่หรือไม่ ไม่ได้บอกว่าผิดหรือไม่ผิดใช่หรือไม่ ภูมิธรรม กล่าวว่า ทุกหน่วยก็จะบอกว่ามีชื่อเหล่านี้อยู่ในหน่วยของเขา เป็นอะไร

สมมุติว่านายภูมิธรรม มีคดีอะไรบ้าง? คดีเกี่ยวกับอะไร? เขาจะให้รายละเอียดมา และหน้าที่ของ สลค.และกฤษฎีกาไปตรวจสอบว่าใช่หรือไม่ใช่ ส่วน ป.ป.ช. ก็ต้องมีการตรวจสอบว่า ใครมีคดีตรงนี้หรือไม่ ทุกหน่วยก็ต้องตอบกลับมา ตามความเป็นจริงที่แต่ละหน่วยงานดูอยู่ 

เมื่อถามย้ำว่า มีกี่คนที่มีคดีที่ ป.ป.ช.แจ้งมา ภูมิธรรม ย้ำว่า _“**ยังไม่ได้เห็นเลย** ถ้าเป็นหน่วยงานต่าง ๆ แต่ละหน่วยงานก็จะต้องส่งต่อกัน”_ 

ส่วนเมื่อถามว่า แต่ละหน่วยงานส่งมาครบแล้วหรือยัง ภูมิธรรม ก็คาดว่า หน่วยต่าง ๆ น่าจะครบหมดแล้ว คงจะอยู่ในดุลพินิจ ไม่เช่นนั้นเราก็จะช้า ซึ่งเราก็เร่งให้มีการส่งข้อมูลตั้งแต่แรกแล้ว และทยอยส่งมา ก็ทยอยไปตลอด ฉะนั้นกระบวนการต่อเนื่อง

ส่วนสัปดาห์หน้ากระบวนการตรวจสอบทั้งหมดจะเสร็จหรือไม่นั้น ภูมิธรรม กล่าวว่า _“เหมือนเดิม **เราคาดว่าพยายามให้เสร็จภายใน 15 ก.ย. บวกลบแล้วไม่เกิน 3 วัน** ถ้าเป็นไปได้ เพราะปัญหาที่สำคัญก็คือ ขั้นตอนการโปรดเกล้าฯ ซึ่งเราไม่อาจไปก้าวล่วงได้ เพราะเป็นพระราชอำนาจของพระองค์ท่าน ถ้ากระบวนการตรงนั้นเร็วอันอื่นก็เร็วไปด้วย ถ้าตรงนั้นยังมีเรื่องราวที่ต้องตรวจสอบ ทางเราก็คงจะต้องรอตรงนั้น”_

เมื่อถามย้ำว่า สัปดาห์หน้าเราสามารถนำรายชื่อ **‘ครม.ชุดใหม่’** ขึ้นทูลเกล้าฯ ได้ใช่หรือไม่ ภูมิธรรม กล่าวว่า ก็ต้องขึ้นอยู่กับว่าทั้งหมดเราพร้อมเรียบร้อยหมดทุกอย่าง ย้ำว่า**เราอยากทำให้เร็วที่สุด**

ส่วนกรณีเรื่องการแต่งตั้งข้าราชการต่าง ๆ ที่ใกล้จะเกษียณอายุราชการในสิ้นเดือน ก.ย.นี้ ต้องรอ ครม.ชุดใหม่ หรือ ครม.ชุดปัจจุบันแต่งตั้งได้ ภูมิธรรม กล่าวว่า _“หลายเรื่อง **ถ้าไม่เร่งด่วน รอ ครม.ชุดใหม่ได้ ก็ควรรอ ครม.ชุดใหม่** แต่หลายเรื่อง ถ้าเร่งด่วนแล้วชัดเจน และเสนอขึ้นมา ก็พร้อมจะเซ็นให้”_

เมื่อถามถึงกรณีพรรคประชาธิปัตย์ ส่งรายชื่อมาแล้ว 2 รายชื่อ ภูมิธรรม ชี้แจงว่า เป็นไปตามกระบวนการ ถ้าชัดเจน มีการประชุมสรุปชัดเจน ก็มีการส่งชื่อไปตามกระบวนการ ขณะนี้ก็น่าจะถึง สลค.เรียบร้อยแล้ว

สำหรับกรณีที่มีกระแสบางส่วนต่อต้านทั้งในฝ่ายของ**พรรคเพื่อไทย** และ**พรรคประชาธิปัตย์** ในการร่วมรัฐบาล ส่งผลต่อความเชื่อมั่นและภาพลักษณ์ของรัฐบาลชุดใหม่หรือไม่นั้น ต้องถามว่า**ความเชื่อมั่น และภาพลักษณ์ของรัฐบาลใหม่อยู่ที่อะไร**

วันนี้ เท่าที่ผมสำรวจและดูผลสำรวจต่าง ๆ สิ่งที่ประชาชนต้องการมากที่สุดคือ ให้รีบเข้ามาดำเนินการทันที และขอให้รัฐบาล ไม่ว่าจะเป็นอย่างไร ก็ขอให้จับมือร่วมกันเป็นเอกภาพมากที่สุด ดังนั้น ผมคิดว่า ตรงนี้ต้องเริ่มให้โอกาสรัฐบาลดำเนินการ และเรารู้อยู่แล้วว่าเราเข้ามาแก้ไขปัญหาประเทศในช่วงที่มีวิกฤตการณ์ เพราะฉะนั้น ทุกอย่างเราจึงเตรียมการทำงานร่วมกัน และไปให้ดีที่สุด และเร็วที่สุด 

ในส่วนของพรรคประชาธิปัตย์ ก็ต้องมี**ชื่อสำรอง**มาเพื่อสำรองการตรวจสอบคุณสมบัติด้วยหรือไม่ ภูมิธรรม ชี้แจงว่า _“ชื่อสำรอง **เราขอให้ในพรรคไหนที่รู้สึกว่า อยากจะเสนอก็เสนอ ก็ขึ้นอยู่แต่ละพรรคที่จะเสนอ** อย่างที่ผ่านมา ก็มีทั้งพรรคที่ยื่นแบบไม่มีชื่อสำรองมาก็มีหลายพรรค พรรคที่มีชื่อสำรองเพิ่มชื่อก็มีหลายพรรค ดังนั้น ตรงนี้**เป็นสิทธิ์โดยตรงของแต่ละพรรคการเมืองโดยตรงที่จะตัดสินใจเลือก**”_

กรณีกระแสข่าวที่ชื่อของ เฉลิมชัย ศรีอ่อน หัวหน้าพรรคประชาธิปัตย์ และ เดชอิศม์ ขาวทอง เลขาธิการพรรคประชาธิปัตย์ อาจมีปัญหาเรื่องคุณสมบัติ อาจต้องมีการสำรองชื่อหรือไม่นั้น ภูมิธรรม ระบุ ยังไม่ทราบว่ามีการส่งชื่อใคร

เป็นสิทธิ์ของพรรคเขา ถ้าเขามั่นใจว่าเขาส่งใครแล้วไม่มีปัญหา เขาก็ส่ง แต่ถ้าเขารู้สึกว่าจัดการภายในและยังมีอีกหลายคนที่ต้องตัดสินใจ และไม่รู้ว่าได้กระทรวงไหน เขาก็ส่งได้มี มันมีหลายเหตุผล

### **ยังไงก็ต้องทำ! รัฐบาลชุดใหม่เดินหน้า ‘ดิจิทัลวอลเล็ต’ แน่นอน**

ส่วนความคืบหน้าเรื่อง **‘นโยบายรัฐบาล’** ที่เตรียมแถลงต่อรัฐสภา มีความคืบหน้าหรือความชัดเจนเรื่อง ดิจิทัลวอลเล็ต หรือไม่นั้น ภูมิธรรม ชี้แจงว่า นโยบายที่จะแถลงต่อสภาฯ ตั้งแต่วันที่เราเริ่มตั้งรัฐบาล ก็นั่งทำกันมาโดยตลอดจากทุกพรรค _“ถ้าเรากำหนดไว้ว่า ภายในวันที่ 15 ก.ย.บวกลบเสร็จ หมายถึงแถลงนโยบายรัฐบาลเสร็จและเข้าปฏิบัติหน้าที่ได้เลย”_

เรื่องดิจิทัลวอลเล็ต ชัดเจนว่าเป็นเรื่องที่เราคิดที่จะให้เป็นโครงการที่จะช่วยกระตุ้นเศรษฐกิจ ดังนั้น เรื่องนี้อย่างไรก็ตาม รัฐบาลยืนยันมาโดยตลอด ยังไงก็ต้องทำ เพราะเศรษฐกิจประเทศยังเป็นปัญหา เพราะฉะนั้น ตรงนี้ไม่มีปัญหา ทันทีที่รัฐบาลใหม่เริ่มปฏิบัติงาน เราก็จะพิจารณาตามลำดับและจัดการทันที

ผู้สื่อข่าวรายงานด้วยว่า ภายหลังที่ ภูมิธรรม ให้สัมภาษณ์แล้วเสร็จ ปรากฏว่า **อนุทิน ชาญวีรกูล** รองนายกฯ และ รมว.มหาดไทย เดินทางมาถึงพอดีและเข้ามาทักทาย โดยแต่งกายสวมหมวกและเสื้อแจ็กเก็ตของพรรคภูมิใจไทย ทำให้ ภูมิธรรม ถึงกับแซวเสื้อของ อนุทิน ว่า _**“เท่มาก”**_ ขณะที่มี ร.อ.ธรรมนัส พรหมเผ่า รมว.เกษตรและสหกรณ์ รอต้อนรับอยู่ด้วย

## Credit
- กองบรรณาธิการ SPACEBAR


========================================

# ทุ่มงบ 2.4 หมื่นล้าน ขยายสนามบินเชียงใหม่ ลุยสร้างปี 68

**ID:** 19204
**Slug:** chiang-mai-airport-improve-expand-construction-year-2025
**Published At:** 2024-08-31 11:16:59
**Locale:** th
**Excerpt:** ทอท.ทุ่มงบ 2.4 หมื่นล้าน ขยายสนามบินเชียงใหม่ หวังรองรับผู้โดยสาร 20 ล้านคนต่อปี เปิดเวทีอีไอเอก่อนชงเข้า ครม.คาดเริ่มก่อสร้างกลางปี 68 สมาคมธุรกิจท่องเที่ยวเชียงใหม่ หวังสร้างเสร็จโดยเร็ว ขณะที่ ปชช. ห่วงจราจรติดขัด วอนรัฐพัฒนาถนน
**Category:** ธุรกิจ-เศรษฐกิจ, business, เศรษฐกิจ, economics
**Tags:** 

## Highlights
- ทอท.ทุ่มงบ 2.4 หมื่นล้าน ขยายสนามบินเชียงใหม่ หวังรองรับผู้โดยสาร 20 ล้านคนต่อปี
- เปิดเวทีอีไอเอก่อนชงเข้า ครม.คาดเริ่มก่อสร้างกลางปี 68
- สมาคมธุรกิจท่องเที่ยวเชียงใหม่ หวังสร้างเสร็จโดยเร็ว ขณะที่ ปชช. ห่วงจราจรติดขัด วอนรัฐพัฒนาถนน

## Content

**ท่าอากาศยานเชียงใหม่ หรือสนามบินเชียงใหม่** เป็นอีกแห่งที่กำลังจะมีแผนพัฒนาปรับปรุง เนื่องจากปริมาณของการสัญจรทางอากาศและจำนวนผู้โดยสารในปัจจุบันเพิ่มสูงขึ้น จึงทำให้ลานจอดอากาศยาน อาคารผู้โดยสาร ระบบถนนภายใน พื้นที่จอดรถ และสิ่งอำนวยความสะดวก ไม่สามารถรองรับได้อย่างเพียงพอ

**น.ท.รณกร เฉลิมแสนยากร ผู้อำนวยการท่าอากาศยานเชียงใหม่ เปิดใจกับทีมข่าว Spacebar Big City** ว่า ปัจจุบันนนี้สนามบินเชียงใหม่มีศักยภาพรองรับผู้โดยสารได้ 8.5 ล้านคนต่อปี แต่ได้มีการบริหารจัดการ จึงสามารถรองรับผู้โดยสารได้ถึง 11.5 ล้านคนต่อปี สามารถรองรับได้ 24 เที่ยวบินต่อชั่วโมง และหลุมจอดที่รองรับได้ 16 หลุมจอด 

แต่หากโครงการพัฒนาระยะที่ 1 ที่มีวงเงินงบประมาณราว 15,000 ล้านบาทแล้วเสร็จ จะทำให้มีพื้นที่ให้บริการเพิ่มขึ้นจากเดิมอีก 35,000 ตารางเมตร รวมแล้วกว่า 100,000 ตารางเมตร เพื่อเพิ่มขีดความสามารถในการรองรับผู้โดยสารได้เป็น 20 ล้านคนต่อปี เพิ่มความสามารถในรองรับเที่ยวบินเพิ่มเป็น 31 เที่ยวบินต่อชั่วโมง ส่วนหลุมจอดจะเพิ่มเป็น 31 หลุมจอด

“หากเสร็จสิ้นโครงการสนามบินเชียงใหม่จะกลายเป็นอีกหนึ่งความภาคภูมิใจของจังหวัดเชียงใหม่ ซึ่งตัวอาคารจะมีการเปลี่ยนรูปลักษณ์โดยรักษาความเป็นล้านนา ความเป็นภาคเหนือในด้านสถาปัตยกรรมภายในและภายนอกควบคู่กับความทันสมัย ซึ่งคาดว่าอีกประมาณ4 ปีน่าจะได้เห็นความสวยงามของสนามบินเชียงใหม่ในรูปแบบใหม่”

ล่าสุดเมื่อวันที่ 26 สิงหาคม 2567 บริษัทท่าอากาศยานไทย จำกัด (มหาชน) หรือ ทอท. จัดประชุมรับฟังความคิดเห็นของประชาชนครั้งที่ 1 การศึกษาและจัดทำรายงานการเปลี่ยนแปลงรายละเอียดโครงการ ในรายงานการประเมินผลกระทบสิ่งแวดล้อม โครงการพัฒนาพัฒนาท่าอากาศยานเชียงใหม่ โดยมีผู้เข้าร่วมประชุมกว่า 300 คน

ประกอบไปด้วยผู้นำชุมชน ประชาชนบริเวณใกล้เคียงของโครงการ หน่วยงานราชการที่เกี่ยวข้อง องค์กรปกครองส่วนท้องถิ่น หน่วยงานเอกชน สถาบันการศึกษาและประชาชนทั่วไปที่มีความสนใจ เพื่อเผยแพร่ข้อมูลรายละเอียดโครงการขอบเขตการศึกษาการศึกษาด้านสิ่งแวดล้อม และการดำเนินงานการมีส่วนร่วมของประชาชน พร้อมรับฟังความคิดเห็นและข้อเสนอแนะเพื่อนำไปพิจารณาพิจารณาประกอบการศึกษา ให้มีประสิทธิภาพมากยิ่งขึ้น โดยกรอบการศึกษาโครงการจะมีระยะเวลาการดำเนินงานประมาณ 9 เดือน สิ้นสุดในเดือนมีนาคม 2568

**ปวีณา จริยฐิติพงศ์ รองกรรมการผู้อำนวยการใหญ่ บริษัทท่าอากาศยานไทย จำกัด (มหาชน)** เปิดเผยว่า การรับความคิดเห็นทั้ง 2 ครั้ง จะต้องทำให้สนามบินอยู่ร่วมกับประชาชนโดยรอบให้ได้ และจะนำเข้า ครม.ต่อไป รวมถึงขออนุมัติการใช้งบประมาณของ ทอท.ในการปรับปรุงสนามบินเชียงใหม่ และของบในการชดเชยเรื่องของเสียง เรื่องที่จะกระทบกับประชาชนโดยรอบ หากเรียบร้อยแล้ว จะเริ่มดำเนินการก่อสร้าง ซึ่งคาดว่าจะเริ่มก่อสร้างกลางปี 2568 คาดว่าใช้เวลาก่อสร้างประมาณ 5 ปี ด้วยงบประมาณ 24,000 ล้านบาท(ทั้งโครงการ)

“เราเห็นการเติบโตของสนามบินเชียงใหม่ ผู้โดยสารต้องการที่จะเข้ามาที่จังหวัดเชียงใหม่ค่อนข้างมาก ซึ่งทำให้ตัวสนามบินมีความแออัด จึงได้มีการดูศักยภาพของรันเวย์ก่อน โดยจากการประเมินรันเวย์ของสนามบินเชียงใหม่ รับผู้โดยสารได้ประมาณ 20 ล้านคน โดยแบ่งเป็นต่างประเทศ 13 ล้านคน  และภายในประเทศ 7 ล้านคน ตัวอาคารทั้งสองแห่งก็สามารถใช้ร่วมกันได้ในกรณีที่ผู้โดยสารของฝั่งใดฝั่งหนึ่งมีผู้โดยสารมากเกินไป ทำให้คุ้มค่ากับการก่อสร้างได้อย่างแน่นอน”

ทั้งนี้ ในส่วนของสนามบินแห่งที่2 ของจังหวัดเชียงใหม่หรือสนามบินล้านนานั้น กำลังจะประกาศผู้ชนะที่จะเข้ามาศึกษา คาดว่าจะใช้เวลาศึกษาประมาณ 1 ปี ก่อนสรุปว่าจะใช้เงินลงทุนเท่าไหร่ ต้องรองรับเที่ยวบินหรือนักท่องเที่ยวต่างชาติและภายในประเทศอย่างไร แล้วจะทราบว่าสนามบินล้านนาคุ้มค่ากับการก่อสร้างหรือไม่

**ศุภมิตร กิจจาพิพัฒน์ นายกสมาคมธุรกิจท่องเที่ยวจังหวัดเชียงใหม่** กล่าวว่า การพัฒนาและขยายสนามบินเชียงใหม่ ถือว่าเป็นอีกหนึ่งสิ่งที่มีความจำเป็นและต้องดำเนินการอย่างเร่งด่วน อยากจะให้รัฐบาลรีบปรับปรุงก่อสร้างตามแผน หรือเร็วกว่าที่กำหนดไว้ก็ยิ่งดี เนื่องจากขีดความสามารถในการรองรับผู้โดยสารของสนามบินเชียงใหม่ในปัจจุบันถือว่าเต็มความสามารถแล้ว 

ซึ่งหลังจากที่ปรับปรุงแล้วก็น่าจะสามารถรองรับผู้โดยสารได้อย่างเพียงพอ และหากเพิ่มหลุมจอด ก็สามารถเพิ่มสายการบินจากต่างประเทศเข้ามามากขึ้นด้วย

“หากหลังจากการพัฒนาปรับปรุงเรียบร้อยแล้ว คาดว่าน่าจะสามารถใช้งานไปอีกได้กว่า 20 ปี แต่ในระหว่างนั้น ก็อาจจะต้องมีการศึกษาเกี่ยวกับสนามบินแห่งที่ 2 หรือสนามบินล้านนาเพิ่มเติม”

**สหัสวรรษ จับอันชอบ ชาวเชียงใหม่** เปิดเผยว่า ส่วนตัวทำงานและมักจะใช้เครื่องบินในการเดินทางอยู่เป็นประจำ เนื่องจากสะดวกสบายและใช้เวลาไม่นานหากเทียบกับการเดินทางด้วยวิธีอื่น  หากพัฒนาสนามบินเชียงใหม่ จะเป็นประโยชน์กับจังหวัดในด้านของการเดินทาง เศรษฐกิจและการท่องเที่ยว ในส่วนของผลกระทบด้านเสียง คิดว่าทางหน่วยงานที่เกี่ยวข้องก็น่าจะมีการพูดคุยและหาทางออกร่วมกันได้

“แต่ข้อเสียก็อาจจะมีบ้าง เนื่องจากหากพัฒนาสนามบิน แต่ไม่มีการพัฒนาเส้นทางที่เป็นถนนภายในจังหวัด จะทำให้มีการจราจรติดขัด เนื่องจากมีคนเดินทางไปมากยิ่งขึ้น จึงควรมีการพัฒนาถนนและวางแผนไม่ให้การจราจรติดขัดด้วย”

ข้อมูลจากท่าอากาศยานเชียงใหม่ พบว่า ปัจจุบันมีสายการบินภายในประเทศจำนวน 6 สายการบิน ที่บินตรงเป็นประจำทุกวัน ได้แก่ 

1.  THAI LION AIR
2.  BANKOK AIRWAYS
3.  NOK AIR
4.  THAI VIETJET AIR
5.  THAI AIRWAYS
6.  THAI AIRASIA

ส่วนสายการบินภายนอกประเทศ มี 23 สายการบิน

1.  RUILI AIRLINES 
2.  CHINA SOUTHERN AIRLINES
3.  AIR CHINA
4.  JUNEYAO AIR 
5.  CHINA EASTHERN AIRLINES 
6.  SPRING AIRLINES
7.  SICHUAN AIRLINES 
8.  CHINA AIRLINES 
9.  EVA AIRWAYS
10.  STARLUX AIRLINES 
11.  KOREAN AIR 
12.  ASIANA AIRLINES 
13.  JIN AIR 
14.  MYANMAR AIRWAYS INTERNATIONAL 
15.  MALAYSIA AIRLINES 
16.  MYANMAR NATIONAL AIRLINES 
17.  LAO AIRLINE 
18.  SCOOT 
19.  JEJU AIR 
20.  EASTAR JET AIRLINE 
21.  HONG KONG EXPRESS AIRWAYS
22.  THAI VIETJET AIR 
23.  THAI AIRASIA

## Credit
- กองบรรณาธิการ SPACEBAR


========================================

# ‘ภูมิธรรม’ ควง ‘อนุทิน-ธรรมนัส’ ลุยตรวจสถานการณ์น้ำ

**ID:** 19203
**Slug:** phumtham-anutin-thamanat-check-the-water-situation
**Published At:** 2024-08-31 10:24:50
**Locale:** th
**Excerpt:** ‘ภูมิธรรม’ ควง ‘อนุทิน-ธรรมนัส’ ติดตามสถานการณ์น้ำสุโขทัย-นครสวรรรค์-ชัยนาท พร้อมเตรียมรับมือ
**Category:** การเมือง, politics
**Tags:** 

## Highlights
- ‘ภูมิธรรม’ ควง ‘อนุทิน-ธรรมนัส’ ติดตามสถานการณ์น้ำสุโขทัย-นครสวรรรค์-ชัยนาท พร้อมเตรียมรับมือ

## Content

**ภูมิธรรม เวชยชัย** รองนายกรัฐมนตรี และ รมว.พาณิชย์ ปฏิบัติหน้าที่แทนนายกรัฐมนตรี เดินทางจากท่าอากาศยานทหาร 2 กองบิน 6 ดอนเมือง กรุงเทพฯ เพื่อลงพื้นที่ตรวจและติดตามสถานการณ์อุทกภัย จ.สุโขทัย, จ.นครสวรรค์ และ จ.ชัยนาท พร้อมด้วย **อนุทิน ชาญวีรกูล** รองนายกรัฐมนตรี และ รมว.มหาดไทย, **ร.อ.ธรรมนัส พรหมเผ่า** รมว.เกษตรและสหกรณ์ พงศ์รัตน์ ภิรมย์รัตน์ อธิบดีกรมโยธาธิการและผังเมือง, อรรษิษฐ์ สัมพันธรัตน์ อธิบดีกรมการปกครอง, ไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย, ชยันต์ เมืองสง รองเลขาธิการสำนักงานทรัพยากรน้ำแห่งชาติ

ภูมิธรรม และคณะ มีกำหนดประชุมหน่วยบริหารจัดการทรัพยากรน้ำ (สรุปสถานการณ์น้ำและแผนการแก้ไขปัญหา) ณ ศาลากลางจังหวัดสุโขทัย ต.ธานี อ.เมืองสุโขทัย ก่อนไปตรวจติดตามสถานการณ์น้ำในพื้นที่เขื่อนหาดสะพานจันทร์ ต.หาดกุมเกาะ อ.สวรรคโลก และตรวจติดตามสถานการณ์น้ำในพื้นที่ประตูระบายน้ำบ้านคลองหกบาท ต.ป่ากุมเกาะ อ.สวรรคโลก

จากนั้น ภูมิธรรม และคณะ มีกำหนดเดินทางไปยังเขื่อนเจ้าพระยา ต.สรรพยา อ.สรรพยา จ.ชัยนาท ด้วยเฮลิคอปเตอร์ เพื่อตรวจสถานการณ์น้ำและพื้นที่การเกษตร โดยจะบินผ่านบึงบอระเพ็ด จ.นครสวรรค์ แม่น้ำน่าน แม่น้ำเจ้าพระยา และเขื่อนเจ้าพระยา จ.ชัยนาท

ตลอดจนประชุมหารือแนวทางการบริหารจัดการน้ำ เพื่อเตรียมความพร้อมรับมือสถานการณ์น้ำ ที่สำนักงานชลประทานที่ 12 ต.สรรพยา อ.สรรพยา จ.ชัยนาท จากนั้น ภูมิธรรม และคณะ จะเดินทางกลับกรุงเทพฯ

## Credit
- กองบรรณาธิการ SPACEBAR


========================================

# AIS เปิดบริการ GPUaaS คลาวด์ช่วยธุรกิจเข้าถึง GPU อันทรงพลัง

**ID:** 19200
**Slug:** ais-ai-business-gpu-as-a-service-cloud-graphic
**Published At:** 2024-08-31 09:01:00
**Locale:** th
**Excerpt:** AIS เปิดให้บริการ GPUaaS ตอบรับความต้องการ AI ในภาคธุรกิจ ชี้จุดเด่น GPUaaS เป็นบริการคลาวด์ที่ช่วยองค์กรธุรกิจเข้าถึงทรัพยากรการประมวลผลกราฟิก (GPU) อันทรงพลังได้ตามต้องการ และ GPU มีความสำคัญอย่างยิ่งต่อการประมวลผลงานที่ซับซ้อน
**Category:** ธุรกิจ-เศรษฐกิจ, business, ไอที-เทคโนโลยี, it-tech
**Tags:** 

## Highlights
- AIS เปิดให้บริการ GPUaaS ตอบรับความต้องการ AI ในภาคธุรกิจ
- ชี้จุดเด่น GPUaaS เป็นบริการคลาวด์ที่ช่วยองค์กรธุรกิจเข้าถึงทรัพยากรการประมวลผลกราฟิก (GPU) อันทรงพลังได้ตามต้องการ
- และ GPU มีความสำคัญอย่างยิ่งต่อการประมวลผลงานที่ซับซ้อน

## Content

**บริษัท แอดวานซ์ อินโฟร์ เซอร์วิส จํากัด (มหาชน) หรือ AIS** ผู้ให้บริการโทรคมนาคมของไทย ประกาศความพร้อม**นำบริการหน่วยประมวลผลกราฟิก (GPU-as-a-Service - GPUaaS ) มาให้บริการแก่ลูกค้าองค์กรธุรกิจ ผ่านการร่วมผนึกกำลังกับ Singtel และ Bridge Alliance ที่มีสมาชิกกว่า 34 รายทั่วโลก** โดยร่วมมือกับผู้ให้บริการโทรคมนาคมชั้นนำในประเทศมาเลเซียและอินโดนีเซีย ได้แก่ Maxis และ Telkomsel ซึ่งถือเป็นกลุ่มแรกที่เห็นโอกาสการเติบโตและความต้องการใช้งานการประมวลผลด้าน AI ของแต่ละองค์กรเป็นรายแรกในภูมิภาคเอเชียตะวันออกเฉียงใต้ โดยภายใต้ความร่วมมือครั้งนี้ ถือเป็นก้าวสำคัญในการเร่งการนำเทคโนโลยีปัญญาประดิษฐ์ (AI) มาใช้ในภาคธุรกิจไทยและภูมิภาค 

**นายภูผา เอกะวิภาต รักษาการหัวหน้าคณะผู้บริหารกลุ่มลูกค้าองค์กร AIS** เผย GPUaaS เป็นบริการคลาวด์ที่ช่วยให้องค์กรธุรกิจสามารถเข้าถึงทรัพยากรการประมวลผลกราฟิก (GPU) อันทรงพลังได้ตามต้องการ โดย GPU มีความสำคัญอย่างยิ่งต่อการประมวลผลงานที่ซับซ้อน เช่น การฝึกอบรมและใช้งานโมเดล AI, การเรียนรู้ของเครื่อง (Machine Learning), การสร้างแบบจำลอง 3 มิติ และการวิเคราะห์ข้อมูลขนาดใหญ่ การเข้าถึง GPU ที่มีความยืดหยุ่นและคุ้มค่าผ่าน GPUaaS จะช่วยให้องค์กรธุรกิจสามารถเร่งการพัฒนานวัตกรรม AI และเพิ่มประสิทธิภาพในการดำเนินงานได้โดยไม่ต้องลงทุนสูงในการจัดหาและบำรุงรักษาฮาร์ดแวร์ GPU เอง

“เทคโนโลยี AI ได้มีการเติบโตอย่างรวดเร็วและกว้างขวาง ถูกใช้งานในหลากหลายอุตสาหกรรมเพื่อยกระดับและเร่งการเปลี่ยนแปลงทางธุรกิจ รูปแบบการให้บริการ AI ด้วยการประมวลผล ‘GPU as-a-Service’ จะสนับสนุนให้องค์กรเหล่านี้ ได้เข้าใช้งานเทคโนโลยีในการขยายตัวอย่างมีประสิทธิภาพ  AIS เชื่อเป็นอย่างยิ่งว่า GPUaaS จาก Singtel และ Bridge Alliance จะเสริมขีดความสามารถด้านเครือข่ายและดิจิทัลจาก AIS พร้อมช่วยสร้างคุณค่าและเศรษฐกิจดิจิทัลที่ยั่งยืนให้กับองค์กรภาคธุรกิจในประเทศไทย”

โดยความร่วมมือครั้งนี้จะช่วยขับเคลื่อนการใช้ AI ในประเทศไทยหลากหลายด้าน อาทิ  
**\- ลดอุปสรรคในการเข้าถึงเทคโนโลยี AI :** GPUaaS ช่วยลดต้นทุนและความซับซ้อนในการนำ AI มาใช้ ทำให้ธุรกิจทุกขนาดสามารถเข้าถึงเทคโนโลยีนี้ได้  
**\- เร่งการพัฒนานวัตกรรม :** ด้วยการเข้าถึง GPU อันทรงพลัง องค์กรธุรกิจสามารถพัฒนาและปรับใช้โซลูชัน AI ได้รวดเร็วยิ่งขึ้น  
**\- เพิ่มประสิทธิภาพและผลผลิต :** AI สามารถนำมาใช้ในการเพิ่มประสิทธิภาพกระบวนการทางธุรกิจ ลดต้นทุน และสร้างประสบการณ์ที่ดีขึ้นให้กับลูกค้า  
**\- สร้างโอกาสทางธุรกิจใหม่ :** AI เปิดประตูสู่โอกาสทางธุรกิจใหม่ ๆ เช่น การวิเคราะห์ข้อมูลเชิงลึก การพัฒนาผลิตภัณฑ์ใหม่ และการปรับเปลี่ยนรูปแบบธุรกิจ

**Mr. Bill Chang, CEO of Singtel’s Digital InfraCo unit** กล่าวว่า เรายินดีเป็นอย่างยิ่งที่ได้รับความสนใจอย่างมากจาก AIS, Maxis และ Telkomsel ในการร่วมให้บริการ GPUaaS กับเราตั้งแต่การเปิดตัว ความร่วมมือของ Bridge Alliance และ ผู้ให้บริการโทรคมนาคมในภูมิภาค จะช่วยให้เข้าถึงเทคโนโลยีและใช้งาน AI ได้เร็วขึ้นสำหรับภาคองค์กรธุรกิจในทุกอุตสาหกรรม เป็นการมอบเครื่องมือที่จะช่วยสร้างผลิตภาพและคุณค่าให้แก่ธุรกิจ พร้อมกับโครงสร้างพื้นฐานดิจิทัลและโซลูชันส์ยุคใหม่ นี่เป็นการเสริมเป้าหมายของเราที่ต้องการเป็นตัวกระตุ้นสำหรับนวัตกรรมและสนับสนุนการเปลี่ยนแปลงทางดิจิทัลและเศรษฐกิจดิจิทัลในเอเชียตะวันออกเฉียงใต้

Singtel ยังถือเป็นผู้ให้บริการโทรคมนาคมรายแรกที่ได้นำ AI มาสู่ 5G Edge ผ่านแพลตฟอร์ม Paragon ซึ่งให้บริการภายใต้สิทธิบัตรของ Singtel ในการทดสอบโครงการ 5G@Sentosa สำหรับหน่วยงานรัฐบาลสิงคโปร์ โดยแพลตฟอร์ม Paragon ช่วยเชื่อมโยงและบริหารการทำงานของการประมวลผลแบบ Multi-edge ร่วมกับ NVIDIA GPU เพื่อเปิดให้ลูกค้าองค์กรธุรกิจสามารถพัฒนาการใช้งานร่วมกับ 5G พร้อมรองรับการขยายตัวได้อย่างรวดเร็ว

“ด้วยจำนวนผู้ให้บริการโทรคมนาคมที่ให้บริการ 5G เพิ่มขึ้น เราเห็นการนำเสนอการใช้งาน AI แบบ real-time โดยใช้ความสามารถของ GPUaaS ร่วมกับ 5G edge ที่มีความหน่วงต่ำ ซึ่งถือเป็นปัจจัยหลักในการสร้างการเติบโตให้กับธุรกิจ”

**Dr. Ong Geok Chwee, CEO of Bridge Alliance** กล่าวว่า ในฐานะกลุ่มพันธมิตรผู้ให้บริการโทรคมนาคมชั้นนำซึ่งรวบรวมขีดความสามารถของสมาชิกในกลุ่มเข้าด้วยกัน เพื่อส่งมอบการริเริ่มของบริการใหม่ๆ ระดับภูมิภาค เรามีความดีใจและภูมิใจ ในความร่วมมือเพื่อนำประโยชน์จาก GPUaaS และการประมวลผลด้าน AI มาสู่กลุ่มลูกค้าองค์กรธุรกิจ ด้วยความครอบคลุมที่กว้างขวางและความสามารถของเราในการบูรณาการบริการในประเทศต่างๆ การริเริ่มนี้ถือเป็นหนึ่งในหลายโครงการที่พิสูจน์คุณค่าของระบบนิเวศของ Bridge Alliance ในฐานะพันธมิตรด้านโซลูชันส์ที่ได้รับการยอมรับ สำหรับการขับเคลื่อนนวัตกรรมที่เหมาะสมและคุ้มค่า โดยเฉพาะสำหรับองค์กรที่มีการดำเนินธุรกิจในหลายประเทศ

**Mr.Goh Seow Eng, CEO of Maxis** กล่าวว่า เรามีความยินดีที่จะเป็นผู้ให้บริการโทรคมนาคมรายแรกที่นำเสนอ GPUaaS ให้กับภาคธุรกิจในมาเลเซีย ข้อเสนอนี้จะช่วยให้ธุรกิจสามารถเข้าถึงระบบการประมวลผล และการจัดการข้อมูลที่มีประสิทธิภาพสูงได้อย่างคุ้มค่า อีกทั้งยังมีความยืดหยุ่นในการปรับขนาดทรัพยากรตามความต้องการสำหรับงานที่ซับซ้อนมากขึ้น เช่น AI, Machine Learning, การสร้างแบบจำลอง 3 มิติ และการวิเคราะห์ข้อมูลขนาดใหญ่ ในฐานะผู้นำด้านการสื่อสารโทรคมนาคมครบวงจรชั้นนำของมาเลเซีย เรายังคงมุ่งมั่นทำให้ลูกค้าสามารถใช้ประโยชน์จากการเชื่อมต่อ และดิจิทัลโซลูชันส์ที่ดีที่สุดได้อย่างง่ายดาย เพื่อให้ลูกค้าสามารถมุ่งเน้นไปที่การเติบโตทางธุรกิจของตนเองได้ต่อไป

**Mr. Wong Soon Nam, Director Planning and Transformation at Telkomsel** กล่าวว่า ความร่วมมือในครั้งนี้ช่วยให้ภาคธุรกิจในอินโดนีเซียสามารถเร่งการนำ AI มาใช้ได้อย่างง่ายดาย โดยการใช้ประโยชน์จากโครงสร้างพื้นฐานล้ำสมัยที่ให้ความมั่นใจได้ทั้งความสามารถในการปรับขนาดทรัพยากร รวมไปถึงความคุ้มค่าในการใช้งาน ด้วยการให้บริการจากแพลตฟอร์มแบบครบวงจรที่ครอบคลุมการทำงานในหลายตลาด และมอบความยืดหยุ่นให้กับธุรกิจในการใช้ AI พร้อมการปรับแต่งให้เหมาะสมกับโครงข่าย 5G  เพื่อรองรับการใช้งานที่หลากหลาย ไม่ว่าจะเป็นการเพิ่มประสิทธิภาพในการดำเนินงานด้วยการวางแผนเส้นทาง การยกระดับประสบการณ์ลูกค้าผ่านการแนะนำผลิตภัณฑ์ การเสริมสร้างความปลอดภัยด้วยการตรวจจับความผิดปกติหรือการทุจริต หรือการปรับปรุงการตัดสินใจด้วยการวิเคราะห์วิดิโอขั้นสูง ทั้งหมดนี้โดยไม่ต้องการมีการลงทุนล่วงหน้า ซึ่งเป็นการตอกย้ำความมุ่งมั่นของเราในการขับเคลื่อนการเปลี่ยนแปลงทางดิจิทัลของอินโดนีเซีย และเสริมสร้างเศรษฐกิจดิจิทัลของประเทศ

เมื่อเริ่มเปิดให้บริการ บริการ GPUaaS ของ Singtel จะใช้ H100 Tensor Core GPU-powered clusters ของ NVIDIA ซึ่งจะให้บริการจาก data center ที่มีอยู่มากกว่าหนึ่งแห่ง Singtel จะเป็นกลุ่มผู้ให้บริการรายแรกๆ ที่ใช้เครื่องประมวลผลรุ่นใหม่ GB200 AI Server จาก NVIDIA บริการนี้จะขยายความสามารถในการให้บริการด้วย data center ที่พร้อมสำหรับ AI, มีการเชื่อมต่อความเร็วสูง, และมีความยั่งยืนโดย Nxera ธุรกิจให้บริการ data center ระดับภูมิภาคหลายแห่ง ทั้งในประเทศสิงคโปร์, ประเทศอินโดนีเซีย, ประเทศมาเลเซีย และในประเทศไทย (ได้แก่ GSA DC ร่วมกับ Gulf และ AIS) **โดยจะเริ่มให้บริการได้ตั้งแต่กลางปี 2025 เป็นต้นไป**

## Credit
- กองบรรณาธิการ SPACEBAR


========================================

#  รถอีวีจีนจะครองโลกได้หรือไม่ 

**ID:** 19195
**Slug:** can-china-ev-take-over-the-world
**Published At:** 2024-08-31 09:00:00
**Locale:** th
**Excerpt:**  ในอนาคต EV จากแดนมังกรจะครองโลกได้หรือไม่ 
**Category:** ต่างประเทศ, world
**Tags:** 

## Highlights
- รถยนต์ไฟฟ้าเปิดตัวในจีนเมื่อกว่า 10 ปีที่แล้ว
- ผู้เชี่ยวชาญคาดการณ์ว่าตั้งแต่ปี 2009 รัฐบาลจีนทุ่มเงินอุดหนุนรถยนต์ไฟฟ้าราว 200,000 ล้านดอลลาร์สหรัฐ รวมทั้งยกเว้นภาษีขาย ให้ส่วนลดกับผู้ซื้อ
- ปัจจัยอื่นๆ ที่อยู่เบื้องหลังความสำเร็จของอุตสาหกรรมรถยนต์ไฟฟ้าจีน ที่สำคัญคือ การควบคุมซัพพลายเชนอย่างแบตเตอรีลิเทียมไอออน

## Content

รถยนต์ไฟฟ้า (อีวี) เจเนอเรชันแรกของบีวายดี (BYD) เปิดตัวในจีนเมื่อปี 2009 หลังจากเทสลาเปิดตัวรถยนต์ไฟฟ้ารุ่นแรกเพียง 1 ปี จากนั้นก็มีรถจากค่ายอื่นทยอยเปิดตัวตามมาเรื่อยๆ ประกอบกับความนิยมในรถยนต์พลังงานทางเลือกในจีนเพิ่มขึ้นอย่างต่อเนื่องแม้เศรษฐกิจจะไม่ค่อยดี **ยอดขายจาก 1 ล้านคันเพิ่มเป็น 8 ล้านคันภายในเวลาเพียง 3 ปี** และเพียงครึ่งแรกของปีนี้ยอดขายรถยนต์พลังงานทางเลือกทั้งหมด ซึ่งรวมถึงรถยนต์ไฟฟ้าและรถไฮบริดแตะ 4.34 ล้านคัน เพิ่มขึ้นจากช่วงเวลาเดียวกันของปีก่อนถึง 35.1%  

จนกระทั่ง **BYD โค่นเทสลาขึ้นเป็นผู้ผลิตรถยนต์ไฟฟ้ารายใหญ่ที่สุดของโลกในปี 2022** และจีนยังแซงหน้าญี่ปุ่นขึ้นเป็นผู้ส่งออกรถยนต์รายใหญ่ที่สุดในโลกเมื่อปีที่แล้ว ส่วนค่ายเสียวหมี่ (Xiaomi) ตั้งเป้าจะเป็นผู้ผลิตรถยนต์ในระดับท็อป 5 ของโลกภายใน 20 ปี  

ทั้งหมดทั้งมวลนี้ทำให้**อุตสาหกรรมรถยนต์ไฟฟ้าของจีนตกเป็นเป้าของสหรัฐฯ และยุโรป** เนื่องจากทั้งสหรัฐฯ และยุโรปต่างก็กังวลถึงผลกระทบต่อผู้ผลิตรถยนต์ของตัวเองและการพึ่งพาจีนมากเกินไป จนพากันตั้งกำแพงภาษีรถยนต์ไฟฟ้าที่นำเข้าจากจีน 

ท่ามกลางส่วนต่างกำไรที่น้อยลงจากตลาดในบ้านที่มีค่ายรถยนต์ไฟฟ้าผุดขึ้นหลายค่าย และสงครามการค้าที่ส่อเค้าว่าจะปะทุขึ้นเร็วๆ นี้ **ผู้ผลิตรถยนต์ไฟฟ้าของจีนจะครองตลาดโลกได้หรือไม่?** 

ผู้คนในแวดวงอุตสาหกรรมรถยนต์ไฟฟ้าและผู้เชี่ยวชาญมองว่าแนวโน้มเป็นไปได้หลายทาง แม้ตอนนี้รถยนต์ไฟฟ้าจากจีนจะแข่งขันได้ในระดับโลกแล้ว แต่ผู้ซื้อชาวต่างชาติโดนเฉพาะอย่างยิ่งในตะวันตกอาจไม่ได้คิดเช่นนั้น หรืออาจไม่ได้ถูกฟีเจอร์ไฮเทคอย่างระบบขับอัตโนมัติหรือการสั่งการด้วยเสียงดึงดูดเหมือนอย่างผู้บริโภคในจีน 

แต่ถึงอย่างนั้นการแข่งขันของรถยนต์ไฟฟ้าก็ยังไม่สิ้นสุด เพราะบรรดาผู้ผลิตรถยนต์ดั้งเดิมที่อยู่มานานแล้วก็กำลังไล่ตาม ประกอบกับเทคโนโลยีเชื้อเพลิงใหม่ๆ ทำให้ส่วนแบ่งการตลาดขยายเพิ่มขึ้น

#### **ครองตลาดตลาดรถยนต์ไฟฟ้าใหญ่สุดแล้ว** 

จำนวนแผ่นป้ายทะเบียนรถสีเขียวที่ออกให้เฉพาะรถยนต์ไฟฟ้าที่วิ่งบนท้องถนนของจีนแสดงให้เห็นถึงความแพร่หลายของรถยนต์ไฟฟ้าซึ่งเริ่มได้รับความนิยมราวปี 2021  

รถยนต์ที่ใช้พลังงานทางเลือกมีสัดส่วน 31% ในตลาดรถยนต์ของจีนในปี 2023 และยอดขายปลีกในเดือนเมษายนที่ผ่านมาทะลุ 50% เป็นครั้งแรกเมื่อเทียบกับรถยนต์ที่ใช้น้ำมันเชื้อเพลิง 

ทว่าความสำเร็จนั้นไม่ได้รับประกันเลยในช่วงทศวรรษ 2000 เมื่อรัฐบาลจีนตัดสินใจ **“แซงด้วยการเปลี่ยนเลน”** ด้วยการทุ่มหมดหน้าตัดกับรถยนต์ไฟฟ้าแทนที่จะให้ความสำคัญกับรถยนต์ที่ใช้น้ำมัน ขณะนั้นยังไม่มีค่ายรถยนต์ค่ายไหนในจีนแข่งขันกับผู้ผลิตรถยนต์ดั้งเดิมที่อยู่มานานแล้วได้เลย 

ข้อมูลจากองค์การพลังงานระหว่างประเทศ (IEA) ระบุว่า นโยบายอุดหนุนจากรัฐบาลสำหรับรถยนต์ที่ใช้พลังงานทางเลือกตั้งแต่ปี 2009-2022 ช่วยให้รถยนต์ไฟฟ้าเริ่มต้นอย่างค่อยเป็นค่อยไป แต่ในที่สุดก็ช่วยกระตุ้นยอดขายรถยนต์เหล่านี้ในตลาดจีนได้จาก 1,440 คันในปี 2010 เป็น 8.1 ล้านคันในปีที่แล้ว  

ผู้เชี่ยวชาญคาดการณ์ว่า**ตั้งแต่ปี 2009 รับบาลจีนทุ่มเงินอุดหนุนรถยนต์ไฟฟ้าราว 200,000 ล้านดอลลาร์สหรัฐ** รวมทั้งยกเว้นภาษีขาย ให้ส่วนลดกับผู้ซื้อ และการใช้จ่ายของรัฐบาลในการสร้างโครงสร้างพื้นฐาน อาทิ สถานีชาร์จ รวมถึงประโยชน์อื่นๆ เช่น ที่ดินราคาถูก ไฟฟ้าและเงินกู้สำหรับผู้ผลิตรถยนต์ 

นอกเหนือจากการอุดหนุนจากรัฐแล้ว ยังมีปัจจัยอื่นๆ ที่อยู่เบื้องหลังความสำเร็จของอุตสาหกรรมรถยนต์ไฟฟ้าจีน ที่สำคัญคือ **การควบคุมซัพพลายเชนอย่างแบตเตอรีลิเทียมไอออน** บริษัทจีนกว้านซื้อเหมืองทั้งในโบลิเวียและอินโดนีเซียเพื่อนำมาเป็นวัตถุดิบ โดยปัจจุบันบริษัท Contemporary Amperex Technology (CATL) ของจีนซึ่งเป็นซัพพลายเออร์แบตเตอรีรถยนต์อันดับ 1 ของโลก มีสัดส่วนในตลาดแบตเตอรีรถยนต์ไฟฟ้าโลกราว 37% 

นอกจากนี้ **ต้นทุนการผลิตรถยนต์ไฟฟ้ายังลดลงอย่างมาก**อันเนื่องมาจากความก้าวหน้าทางเทคโนโลยีและต้นทุนแบตเตอรีที่ลดลง ส่งผลให้ในปี 2022 ต้นทุนรถยนต์ไฟฟ้าโดยเฉลี่ยต่ำกว่ารถยนต์ที่ใช้น้ำมันเชื้อเพลิงในจีน 

โจวฮ่าวหรัน นักรีวิวรถยนต์จีนเจ้าของช่องยูทูบ Telescope ยกตัวอย่างกรณีรถยนต์ไฟฟ้าขนาดเล็กของอู่หลิงหงกวง (Wuling Hongguang) ที่ผลิตภายใต้กิจการค้าร่วม SAIC Motor, General Motors และ Guangxi Automobile โดยรถที่เปิดตัวเมื่อปี 2020 มีราคาเริ่มต้น 28,800 หยวน (143,314 บาท) แต่ BYD F0 ที่หยุดผลิตไปเมื่อปี 2015 และมีขนาดใกล้เคียงกัน ราคาเริ่มต้นอยู่ที่ 36,900 หยวน (183,644 บาท)  

โจวบอกว่า **“ยิ่งราคาต่ำอัตราการใช้งานก็ยิ่งเพิ่มขึ้นเร็ว”** 

#### **เป้าหมายต่อไปคือตลาดโลก** 

**จีนขึ้นแท่นเป็นผู้ส่งออกรถยนต์ไฟฟ้าแบบ 100% เป็นอันดับต้นๆ ของโลกในแง่ของปริมาณมาตั้งแต่ปี 2018** ข้อมูลของฐานข้อมูลการค้าระหว่างประเทศของสหประชาชาติระบุว่า จีนส่งออกรถยนต์ไฟฟ้าประเภทนี้ทั้งที่ผลิตภายในประเทศและแบรนด์ของต่างชาติในปี 2023 ถึง 1.5 ล้านคัน โดยจุดหมายปลายทางส่งออกอันดับต้นๆ ในแง่ของมูลค่าเมื่อปีที่แล้ว ได้แก่ เบลเยียม สหราชอาณาจักร สเปน ออสเตรเลีย และไทย 

ตัวเลขต่างๆ เหล่านี้ทำให้จีนมั่นใจถึงถึงขนาดว่าค่าย BYD **มีเรือสำหรับขนส่งรถไปต่างประเทศเป็นของตัวเอง** โดยเรือลำแรกเริ่มปฏิบัติการเมื่อเดือนมกราคมที่ผ่านมา และอีก 7 ลำจะตามมาในปี 2026  

ตัวเลขจากกลุ่มสิ่งแวดล้อม Transport & Environment ในกรุงบรัสเซลส์ของเบลเยียมระบุว่า ปี 2019 รถยนต์ที่ขายโดยค่ายรถยนต์ไฟฟ้าของจีนมีสัดส่วนเพียง 0.4% ของตลาดรถยนต์ไฟฟ้าในสหภาพยุโรป ก่อนจะขยับมาเป็นเกือบ 8% เมื่อปีที่แล้ว  

รายงานฉบับเดือนเมษายน 2024 ของบริษัทวิจัย Rhodium Group ในสหรัฐฯ พบว่า ราคาขายที่สูงขึ้นของ BYD ในสหภาพยุโรปหมายความว่า การขายรถยนต์รุ่น Seal U hybrid SUV 1 คันในสหภาพยุโรป ทำให้บริษัทได้กำไรมากกว่าที่ขายในจีนราว 13,000 ยูโร ส่งผลให้ตลาดสหภาพยุโรปดึงดูดผู้ผลิตรถยนต์จากจีน 

อย่างไรก็ดี เดือนกรกฎาคมที่ผ่านมา **สหภาพยุโรปเรียกเก็บภาษีรถยนต์ไฟฟ้าที่นำเข้าจากจีนสูงสุด 47.6% ขณะที่สหรัฐฯ เตรียมเก็บ 102.5%**  

แต่ สตีเวน โอลสัน อาจารย์อาคันตุกะจาก Yeutter Institute ในรัฐเนบราสกา เผยว่า แม้จะถูกตั้งกำแพงภาษี แต่อุตสาหกรรมของจีนอาจมีความสามารถในการแข่งขันถึงขนาดที่ว่าสามารถแบกรับภาษีนั้นและยังคงประสบความสำเร็จในการส่งออกรถยนต์ไฟฟ้า 

นอกจากนี้ จีนยังพยายามเจาะตลาดใหม่ๆ แทนโดยเฉพาะในประเทศที่รถยนต์ไฟฟ้ายังไม่ค่อยแพร่หลาย อาทิ การเข้าไปสร้างโรงงานผลิตรถยนต์ไฟฟ้าในสเปน ฮังการี บราซิล เม็กซิโก ไทย อินโดนีเซีย และอุซเบกิสถาน 

#### **เจ้าพ่อเทสลาเปลี่ยนมุมมองต่อรถยนต์ไฟฟ้าจีน** 

เมื่อเดือนมกราคมที่ผ่านมา อีลอน มัสก์ เจ้าพ่อเทสลา เผยกับนักวิเคราะห์ว่า “มุมมองของเราคือ **โดยรวมบริษัทรถยนต์ของจีนเป็นบริษัทที่ความสามารถในการแข่งขันมากที่สุดในโลก** ผมคิดว่าพวกเขาจะประสบความสำเร็จอย่างมากนอกประเทศจีน” 

นี่ถือเป็นการเปลี่ยนท่าทีจากเมื่อปี 2011 ตอนที่ถูกถามเกี่ยวกับการแข่งขันจากค่าย BYD ระหว่างออกรายการ Bloomberg TV ซึ่งมัสก์หัวเราะเป็นคำตอบ และเมื่อ เบ็ตตี หลิว อดีตผู้สื่อข่าวของ Bloomberg ว่า “ทำไมถึงหัวเราะ” มัสก์ตอบแบบเย้ยๆ ว่า “คุณเคยเห็นรถของพวกเขาหรือยัง คุณไม่ได้มองพวกเขาเป็นคู่แข่งเลย ผมไม่คิดว่าพวกเขามีสินค้าที่ยอดเยี่ยมนะ”

#### **รถยนต์ไฟฟ้าจีนมีความสามารถในการแข่งขันสูง** 

Al Jazeera ระบุว่า **รัฐบาลจีนทุ่มงบประมาณอุดหนุนภาคอุตสาหกรรมรถยนต์ไฟฟ้าของตัวเองอย่างเต็มที่** รวมทั้งการยกเว้นภาษีให้กับทั้งผู้บริโภคและโรงงานผู้ผลิต 

บริษัทด้านการวิจัยและให้คำปรึกษา Adams Intelligence ในแคนาดาระบุว่า “จากปี 2024 ผู้ซื้อชาวจีนไม่ต้องจ่ายภาษีสำหรับรถยนต์ไฟฟ้าแบบ 100% ที่มีระยะการขับอย่างน้อย 200 กิโลเมตรต่อการชาร์จ 1 ครั้ง” 

เดือนมิถุนายนปีที่แล้ว ทางการจีนจัดสรรงบประมาณ 520,000 ล้านหยวน หรือราว 2.49 ล้านล้านบาทสำหรับโครงการยกเว้นภาษีตลอดระยะเวลา 4 ปี โดยภาษีขายจะถูกยกเว้นสูงสุดไม่เกิน 30,000 หยวน (143,461 บาท) ในปีนี้ และยกเว้นสูงสุด 15,000 หยวน (71,762 บาท) ในปี 2026 และ 2027 

Kiel Institute สถาบันคลังสมองในเยอรมนีที่ให้คำปรึกษาจีนระบุว่า รัฐบาลจีนยังให้งบประมาณอุดหนุน BYD อย่างน้อย 3,700 ล้านดอลลาร์สหรัฐ  

นอกจากนี้ รถยนต์ไฟฟ้าจีนยังมีแนวโน้มราคาต่ำกว่ารถยนต์ที่ผลิตในยุโรป ส่วนหนึ่งเป็นเพราะ**กระบวนการผลิตส่วนใหญ่ที่เกี่ยวข้องกับการผลิตแบตเตอรี่รถยนต์ดำเนินการโดยบริษัทจีน** แม้ว่าเหมืองโคบอลต์ที่ใหญ่ที่สุดจะอยู่ในสาธารณรัฐคองโก แต่บริษัทที่ถลุงแร่เหล่านี้คือบริษัทจีน อีกทั้งจีนยังครอบครองเหมืองลิเทียมที่ใหญ่เป็นอันดับ 3 ของโลกในเมืองหย่าเจียงทางตะวันตกเฉียงใต้ของมณฑลเสฉวน โดยทั้งลิเทียมและโคบอลต์ต่างก็เป็นวัตถุดิบสำคัญในการผลิตแบตเตอรีรถยนต์ไฟฟ้า 

#### **อนาคตรถยนต์ไฟฟ้า** 

วัตถุดิบที่ใช้ในการผลิตแบตเตอรีรถยนต์ไฟฟ้า อาทิ นิกเกิล ลิเทียม โคบอลต์ เริ่มมีต้นทุนในการทำเหมืองต่ำลง รายงานฉบับเดือนมีนาคมของ Goldman Sachs เรื่อง Electric Vehicles: What’s Next VII: Confronting Greenflation ระบุว่า ต้นทุนของแบตเตอรีคิดเป็นสัดส่วนเพียง 30% ของต้นทุนการผลิตรถยนต์ไฟฟ้าทั้งหมด

“เราคาดว่าต้นทุนของแบตเตอรีที่ลดลงอาจทำให้สัดส่วนที่ว่าลดลงมาอยู่ที่ 15-20% ในช่วงปี 2030-2040” 



การเติบโตของตลาดรถยนต์ไฟฟ้าไม่ได้อยู่เฉพาะในสหรัฐฯ ยุโรป และจีนเท่านั้น แต่ยังรวมถึงที่อินเดียด้วย ข้อมูลของสหพันธ์สมาคมผู้จำหน่ายรถยนต์ (FADA) ในอินเดียระบุว่า ระหว่างเดือนเมษายน 2023- มีนาคม 2024 ยอดขายรถยนต์ไฟฟ้าในอินเดียเพิ่มขึ้นจากช่วงเวลาเดียวกันของปีก่อนหน้าถึง 91% มาอยู่ที่ 1.5 ล้านคันเมื่อปีที่แล้ว (สหรัฐฯ 1.8 ล้านคัน จีน 8 ล้านคัน) 

**ในอนาคตคาดว่ารถยนต์ไฟฟ้าจะได้รับความนิยมเพิ่มมากขึ้น** งานวิจัยแสดงให้เห็นว่า รถยนต์ไฟฟ้าเป็นมิตรกับสิ่งแวดล้อมมากว่ารถยนต์ที่ใช้น้ำมันเชื้อเพลิง ส่งผลให้รถยนต์ไฟฟ้าเป็นที่สนใจของผู้บริโภคมากขึ้น  

องค์กรพิทักษิ่งแวดล้อมสหรัฐฯ (EPA) ระบุไว้ในคู่มือแนะนำรถยนต์ไฟฟ้าว่า “งานวิจัยบางชิ้นแสดงให้เห็นว่า การผลิตรถยนต์ไฟฟ้าทั่วไปปล่อยคาร์บอนมากกว่าการผลิตรถยนต์ที่ใช้น้ำมันเชื้อเพลิง ซึ่งเป็นเพราะพลังงานที่ต้องใช้มากขึ้นในการผลิตแบตเตอรี แต่ถึงอย่างนั้นหากนับตลอดอายุการใช้งานของยานพาหนะ การปล่อยก๊าซเรือนกระจกทั้งมดที่เกี่ยวข้องกับการผลิต การชาร์จ และการขับรถยนต์ไฟฟ้า มักจะต่ำกว่าการปล่อยก๊าซเรือนกระจกทั้งหมดที่เกี่ยวข้องกับรถยนต์ที่ใช้น้ำมันเบนซิน” 

Photo by Pedro PARDO / AFP

## Credit
- จารุณี นาคสกุล
- สันติ อมรสถิตย์


========================================

# 4 วิธีไหว้พระจันทร์แบบลดโลกร้อน ไหว้กลางแสงจันทร์ งดจุดธูป-เผา เพื่อโลกยั่งยืน

**ID:** 19202
**Slug:** how-to-moon-festival-eco-friendly
**Published At:** 2024-08-31 08:36:17
**Locale:** th
**Excerpt:** ไหว้พระจันทร์ให้เป็นมิตรต่อโลกและประหยัดพลังงานลดโลกร้อนที่ใครๆ ก็ทำได้
**Category:** ศิลปะ-วัฒนธรรม, culture, วัฒนธรรมย่อย, sub-culture
**Tags:** 

## Highlights
- ไหว้กลางแสงจันทร์ งดจุดธูป เผากระดาษ จัดงานครื้นเครงอย่างเรียบง่าย

## Content

วันไหว้พระจันทร์กำลังจะมาถึงอีกไม่นานนี้ (อังคาร, 17 กันยายนน) จริงอยู่คนรุ่นใหม่ไม่ค่อยรู้จักวิธีการไหว้พระจันทร์ และเลิกไหว้พระจันทร์กันไปมากแล้ว รู้จักแต่ขนมฯ และไม่ได้สนใจว่าวันไหว้พระจันทร์ตรงกับวันไหน

เหตุผลที่บางคนยังไหว้พระจันทร์กันอยู่ มีอยู่ไม่กี่เรื่อง เรื่องแรกคือการรักษาประเพณี หากพ่อแม่อากงอาม่ายังอยู่ก็ยังไหว้กัน อีกเหตุผลคือถ้าเป็นคนรุ่นใหม่ที่ลุกขึ้นมาไหว้พระจันทร์เอง มักจะไหว้เพื่อที่บูชาและขอพรให้มีความสวยงามเหมือนกับ **เทพธิดาฉางเอ๋อ** เทพธิดาคนสวยในตำนานไหว้พระจันทร์

แล้วถ้าอยากไหว้พระจันทร์ให้เป็นมิตรต่อโลกและประหยัดพลังงานจะทำยังไง SPACEBAR VIBE ขอเสนอวิธีการไหว้พระจันทร์แบบลดโลกร้อนที่ใครๆ ก็ทำได้

#### **1\. ไหว้พระจันทร์กลางแสงจันทร์**

ปกติเราจะเริ่มไหว้พระจันทร์ในช่วงหัวค่ำจนถึงเที่ยงคืนของวันไหว้พระจันทร์ ซึ่งในวันนั้นเป็นวันที่มีพระจันทร์เต็มดวงหรือวันเพ็ญ ดังนั้นเพื่อความประหยัดพลังงาน แนะนำว่าให้ไหว้พระจันทร์กลางแจ้งจะได้ใช้แสงสว่างของดวงจันทร์แทนการเปิดไฟ แถมแสงจันทร์ยังให้อารมณ์โรแมนติกอีกด้วย

#### **2\. ไหว้โดยไม่ต้องจุดธูปจุดเทียน**

เดี๋ยวนี้เวลาไปศาลเจ้าใหญ่ๆ กลางกรุงเทพฯ หรือที่ไหนก็แล้วแต่นิยมให้เลิกจุดธูปจุดเทียนกันหมดแล้วเพราะกลิ่นที่คละคลุ้งอาจเป็นอันตรายต่อสุขภาพ สร้างฝุ่น และถ้าจุดกันมากๆ ไม่ระมัดระวังอาจทำให้เกิดเพลิงไหม้เป็นอันตรายได้

ความจริงไม่มีข้อห้ามว่าการไหว้พระจันทร์ต้องจุดธูปจุดเทียนไหม ดังนั้นจะงดจุดธูปจุดเทียนในการไหว้พระจันทร์ก็คงไม่ผิดอะไร

#### **3\. งดเผาของไหว้ที่เป็นกระดาษ**

บางคนอาจจะไหว้พระจันทร์ด้วยการเผาสิ่งสักการะไปให้เทพธิดาฉางเอ๋อ หรือผู้ที่เราไหว้ในวันไหว้พระจันทร์ แนะนำให้เปลี่ยนเป็นการไหว้บูชาแทน หรือถ้าหากจะเผาก็นำสิ่งนั้นไปที่ศาลเจ้า ซึ่งทางนั้นจะมีการเผาร่วมกันครั้งเดียว ดีกว่าต่างคนต่างเผา ต่างสร้างฝุ่นและอาจไม่มีการจัดการเศษขยะอย่างถูกต้อง แต่ถ้าจะดีที่สุดก็คือไม่ใช้วิธีการเผานั่นเอง

#### **4\. ลดงานครื้นเครงที่ต้องใช้ไฟฟ้ามากเกินไป**

ทุกวันนี้ในประเทศจีน งานไหว้พระจันทร์ถูกรื้อฟื้นกลับขึ้นใหม่อีกครั้ง เป็นงานประจำปีที่คนให้ความสำคัญมากพอๆ กับตรุษจีน ทั้งนี้เพื่อให้คนรุ่นใหม่กลับไปภูมิลำเนาและมีโอกาสที่จะเฉลิมฉลองวันไหว้พระจันทร์กับครอบครัว

สำหรับคนไทยคงต่างออกไป เพราะงานไหว้พระจันทร์ในบ้านเราที่ถึงขั้นแต่ละบ้านจัดงานครื้นเครงเริ่มซบเซาลงแล้ว แต่ถ้าบ้านไหนยังจัดตามประเพณี อาจเปลี่ยนจากจัดเต็มเป็นการเปิดเพลงเบาๆ นั่งกินขนมไหว้พระจันทร์ จิบชาอยู่ที่บ้าน ใช้เวลาคุณภาพกับครอบครัว ง่ายๆ แต่งดงาม เท่านี้ก็อาจเพียงพอแล้ว

ทั้งหมดนี้คือวิธีไหว้พระจันทร์แบบลดโลกร้อน เผื่อเป็นไอเดียให้เพื่อนๆ ลองเอาไปทำกันดู ขอให้ทุกคนมีความสุขสันต์ในพิธีไหว้พระจันทร์ที่กำลังมาถึง

## Credit
- กองบรรณาธิการ SPACEBAR


========================================

